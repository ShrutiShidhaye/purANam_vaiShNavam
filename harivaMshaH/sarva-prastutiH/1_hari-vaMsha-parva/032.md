+++
title = "०३२"

+++
वैशम्पायन उवाच  
अनाधृष्यस्तु राजर्षिर्ऋचेयुश्चैकराट् स्मृतः ।  
ऋचेयोर्ज्वलना नाम भार्या वै तक्षकात्मजा ॥ १ ॥  
तस्यां स देव्यां राजर्षिर्मतिनारो महीपतिः ।  
मतिनारसुताश्चासंस्त्रयः परमधार्मिकाः ॥ २ ॥  
तंसुराद्यः प्रतिरथः सुबाहुश्चैव धार्मिकः ।  
गौरी कन्या च विख्याता मान्धातृजननी शुभा॥३॥  
सर्वे वेदविदस्तत्र ब्रह्मण्याः सत्यवादिनः ।  
सर्वे कृतास्त्रा बलिनः सर्वे युद्धविशारदाः ॥ ४ ॥  
पुत्रः प्रतिरथस्यासीत् कण्वः समभवन्नृपः ।  
मेधातिथिः सुतस्तस्य यस्मात्काण्वायना द्विजाः॥ ५ ॥  
ईलिनी भूप यस्यासीत् कन्या वै जनमेजय ।  
ब्रह्मवादिन्यधि स्त्रीं च तंसुस्तामभ्यगच्छत ॥ ६ ॥  
तंसोः सुरोधो राजर्षिर्धर्मनेत्रो महायशाः ।  
ब्रह्मवादी पराक्रान्तस्तस्य भार्योपदानवी ॥ ७ ॥  
उपदानवी सुताँल्लेभे चतुरस्त्वैलिकात्मजान् ।  
दुष्यन्तमथ सुष्मन्तं प्रवीरमनघं तथा ॥ ८ ॥  
दुष्यन्तस्य तु दायादो भरतो नाम वीर्यवान् ।  
स सर्वदमनो नाम नागायुतबलो महान् ॥ ९ ॥  
चक्रवर्ती सुतो जज्ञे दुष्यन्तस्य महात्मनः ।  
शकुन्तलायां भरतो यस्य नाम्ना स्थ भारताः ॥ 1.32.१०॥  
दुष्यन्तं प्रति राजानं वागुवाचाशरीरिणी ।  
माता भस्त्रा पितुः पुत्रो येन जातः स एव सः ॥ ११ ॥  
भरस्व पुत्रं दुष्यन्त मावमंस्थाः शकुन्तलाम् ।  
रेतोधाः पुत्र उन्नयति नरदेव यमक्षयात् ॥ १२ ॥  
त्वं चास्य धाता गर्भस्य सत्यमाह शकुन्तला ।  
भरतस्य विनष्टेषु तनयेषु महीपतेः ॥ १३ ॥  
मातॄणां तात कोपेन मया ते कथितं पुरा ।  
बृहस्पतेराङ्गिरसः पुत्रो राजन् महामुनिः ।  
संक्रामितो भरद्वाजो मरुद्भिः क्रतुभिर्विभुः ॥१४ ॥  
अत्रैवोदाहरन्तीमं भरद्वाजस्य धीमतः ।  
धर्मसंक्रमणं चापि मरुद्भिर्भरताय वै ॥ १५ ॥  
अयाजयद् भरद्वाजो मरुद्भिः क्रतुभिर्हि तम् ।  
पूर्वं तु वितथे तस्य कृते वै पुत्रजन्मनि ॥ १६ ॥  
ततोऽथ वितथो नाम भरद्वाजसुतोऽभवत् ।  
ततोऽथ वितथे जाते भरतस्तु दिवं ययौ ॥ १७ ॥  
वितथं चाभिषिच्याथ भरद्वाजो वनं ययौ ।  
स राजा वितथः पुत्राञ्जनयामास पञ्च वै ॥ १८ ॥  
सुहोत्रं च सुहोतारं गयं गर्गं तथैव च ।  
कपिलं च महात्मानं सुहोत्रस्य सुतद्वयम् ॥ १९ ॥  
काशिकश्च महासत्त्वस्तथा गृत्समतिर्नृपः ।  
तथा गृत्समतेः पुत्रा ब्राह्मणाः क्षत्रिया विशः ॥ 1.32.२० ॥  
काशिकस्य तु काशेयः पुत्रो दीर्घतपास्तथा ।  
आजमीढोऽपरो वंशः श्रूयतां पुरुषर्षभ ॥ २१ ॥  
सुहोत्रस्य बृहत् पुत्रो बृहतस्तनयास्त्रयः ।  
अजमीढो द्विमीढश्च पुरुमीढश्च वीर्यवान् ॥ २२ ॥  
अजमीढस्य पत्न्यस्तु तिस्रो वै यशसान्विताः ।  
नीलिनी केशिनी चैव धूमिनी च वराङ्गना ॥ २३ ॥  
अजमीढस्य नीलिन्यां सुशान्तिरुदपद्यत ।  
पुरुजातिः सुशान्तेस्तु वाह्याश्वः पुरुजातितः ॥ २४ ॥  
वाह्याश्वतनयाः पञ्च बभूवुरमरोपमाः ॥ २५ ॥  
मुद्गलः सृञ्जयश्चैव राजा बृहदिषुः स्मृतः ।  
यवीनरश्च विक्रान्तः कृमिलाश्वश्च पञ्चमः ॥ २६ ॥  
पञ्चैते रक्षणायालं देशानामिति विश्रुताः ।  
पञ्चानां विद्धि पञ्चालान्स्फीतैर्जनपदैर्वृतान् ॥ २७ ॥  
अलं संरक्षणे तेषां पञ्चाला इति विश्रुताः ।  
मुद्गलस्य तु दायादो मौद्गल्यः सुमहायशाः ॥ २८ ॥  
सर्व एते महात्मानः क्षत्रोपेता द्विजातयः ।  
एते ह्यङ्गिरसः पक्षं संश्रिताः कण्वमौद्गलाः ॥ २९ ॥  
मौद्गलस्य सुतो ज्येष्ठो ब्रह्मर्षिः सुमहायशाः ।  
इन्द्रसेनो यतो गर्भं वध्र्यश्वं प्रत्यपद्यत ॥ 1.32.३० ॥  
वध्र्यश्वान्मिथुनं जज्ञे मेनकायामिति श्रुतिः ।  
दिवोदासश्च राजर्षिरहल्या च यशस्विनी ॥ ३१ ॥  
शरद्वतस्तु दायादमहल्या समसूयत ।  
शतानन्दमृषिश्रेष्ठं तस्यापि सुमहायशाः ॥३२ ॥  
पुत्रः सत्यधृतिर्नाम धनुर्वेदस्य पारगः ।  
तस्य सत्यधृते रेतो दृष्ट्वाप्सरसमग्रतः ॥ ३३ ॥  
अवस्कन्नं शरस्तम्बे मिथुनं समपद्यत ।  
कृपया तच्च जग्राह शन्तनुर्मृगयां गतः ॥ ३४॥  
कृपः स्मृतः स वै तस्माद् गौतमी च कृपी तथा ।  
एते शारद्वताः प्रोक्ता एते ते गौतमाः स्मृताः ॥ ३५ ॥  
अत ऊर्ध्वं प्रवक्ष्यामि दिवोदासस्य संततिम् ।  
दिवोदासस्य दायादो ब्रह्मर्षिर्मित्रयुर्नृप ॥ ३६ ॥  
मैत्रायणस्ततः सोमो मैत्रेयास्तु ततः स्मृताः ।  
एते हि संश्रिताः पक्षं क्षत्रोपेतास्तु भार्गवाः ॥ ३७ ॥  
आसीत् पञ्चजनः पुत्रः सृञ्जयस्य महात्मनः ।  
सुतः पञ्चजनस्यापि सोमदत्तो महीपतिः ॥ ३८ ॥  
सोमदत्तस्य दायादः सहदेवो महायशाः ।  
सहदेवसुतश्चापि सोमको नाम पार्थिवः ॥ ३९ ॥  
अजमीढात् पुनर्जातः क्षीणवंशे तु सोमकः ।  
सोमकस्य सुतो जन्तुर्यस्य पुत्रशतं बभौ ॥ 1.32.४० ॥  
तेषां यवीयान् पृषतो द्रुपदस्य पिता प्रभुः ।  
धृष्टद्युम्नस्तु द्रुपदाद् धृष्टकेतुश्च तत्सुतः ॥ ४१ ॥  
अजमीढाः स्मृता ह्येते महात्मानस्तु सोमकाः ।  
पुत्राणामजमीढस्य सोमकत्वं महात्मनः ॥ ४२ ॥  
महिषी त्वजमीढस्य धूमिनी पुत्रगृद्धिनी ।  
तृतीया तव पूर्वेषां जननी पृथिवीपते ॥ ४३ ॥  
सा तु पुत्रार्थिनी देवी व्रतचर्यासमन्विता ।  
ततो वर्षायुतं तप्त्वा तपः परमदुश्चरम् ॥ ४४ ॥  
हुत्वाग्निं विधिवत् सा तु पवित्रमितभोजना ।  
अग्निहोत्रकुशेष्वेव सुष्वाप जनमेजय ॥ ४५ ॥  
धूमिन्या स तया देव्या त्वजमीढः समेयिवान्।  
ऋक्षं संजनयामास धूमवर्णं सुदर्शनम् ॥ ४६ ॥  
ऋक्षात् संवरणो जज्ञे कुरुः संवरणात् तथा ।  
यः प्रयागादतिक्रम्य कुरुक्षेत्रं चकार ह ॥ ४७ ॥  
तद्वै तत्स महाभागो वर्षाणि सुबहून्यथ ।  
तप्यमाने तदा शक्रो यत्रास्य वरदो बभौ ॥ ४८ ॥  
पुण्यं च रमणीयं च पुण्यकृद्भिर्निषेवितम् ।  
तस्यान्ववायःसुमहांस्तस्य नाम्ना स्थ कौरवाः ॥४९॥  
कुरोश्च पुत्राश्चत्वारः सुधन्वा सुधनुस्तथा ।  
परीक्षिच्च भहाबाहुः प्रवरश्चारिमेजयः ॥ 1.32.५० ॥  
सुधन्वनस्तु दायादः सुहोत्रो मतिमांस्ततः ।  
च्यवनस्तस्य पुत्रस्तु राजा धर्मार्थकोविदः ॥ ५१ ॥  
च्यवनात् कृतयज्ञस्तु इष्ट्वा यत्रैः स धर्मवित्।  
विश्रुतं जनयामास पुत्रमिन्द्रसमं नृपः ॥ ५२ ॥  
चैद्योपरिचरं वीरं वसुं नामान्तरिक्षगम् ।  
चैद्योपरिचराज्जज्ञे गिरिका सप्त मानवान् ॥ ५३ ॥  
महारथो मगधराड् विश्रुतो यो बृहद्रथः ।  
प्रत्यग्रहः कुशश्चैव यमाहुर्मणिवाहनम् ॥ ५४ ॥  
मारुतश्च यदुश्चैव मत्स्यः काली च सत्तमः ।  
बृहद्रथस्य दायादः कुशाग्रो नाम विश्रुतः ॥ ५५ ॥  
कुशाग्रस्यात्मजो विद्वान् वृषभो नाम वीर्यवान् ।  
वृषभस्य तु दायादः पुष्पवान्नाम धार्मिकः ॥ ५६ ॥  
दायादस्तस्य विक्रान्तो राजा सत्यहितः स्मृतः ॥ ५७ ॥  
तस्य पुत्रोऽथ धर्मात्मा नाम्ना ऊर्जस्तु जज्ञिवान् ।  
ऊर्जस्य सम्भवः पुत्रो यस्य जज्ञे स वीर्यवान् ॥ ५८ ॥  
शकले द्वे स वै जातो जरया संधितः स तु ।  
जरया संधितो यस्माज्जरासंधस्ततः स्मृतः॥ ५९ ॥  
सर्वक्षत्रस्य जेतासौ जरासंधो महाबलः ।  
जरासंधस्य पुत्रो वै सहदेवः प्रतापवान् ॥ 1.32.६० ॥  
सहदेवात्मजः श्रीमानुदायुः स महायशाः ।  
उदायुर्जनयामास पुत्रं परमधार्मिकम् ॥ ६१ ॥  
श्रुतधर्मेति नामानं मगधान् योऽवसद् विभुः ।  
परीक्षितस्तु दायादो धार्मिको जनमेजयः ॥ ६२ ॥  
जनमेजयस्य दायादास्त्रय एव महा रथाः ।  
श्रुतसेनोग्रसेनौ च भीमसेनश्च नामतः ॥ ६३ ॥  
एते सर्वे महाभागा विक्रान्ता बलशालिनः ।  
जनमेजयस्य पुत्रौ तु सुरथो मतिमांस्तथा ॥ ६४ ॥  
सुरथस्य तु विक्रान्तः पुत्रो जज्ञे विदूरथः ।  
विदूरथस्य दायाद ऋक्ष एव महारथः ॥ ६५ ॥  
द्वितीयः स बभौ राजा नाम्ना तेनैव संज्ञितः ।  
द्वावृक्षौ तव वंशेऽस्मिन्द्वावेव तु परीक्षितौ ॥ ६६ ॥  
भीमसेनास्त्रयो राजन् द्वावेव जनमेजयौ ।  
ऋक्षस्य तु द्वितीयस्य भीमसेनोऽभवत्सुतः ॥ ६७ ॥  
प्रतीपो भीमसेनस्य प्रतीपस्य तु शन्तनुः ।  
देवापिर्बाह्लिकश्चैव त्रय एव महारथाः ॥ ६८ ॥  
शन्तनोः प्रसवस्त्वेष यत्र जातोऽसि पार्थिव ।  
बाह्लिकस्य तु राज्यं वै सप्तवाह्यं नरेश्वर ॥ ६९ ॥  
बाह्लिकस्य सुतश्चैव सोमदत्तो महायशाः ।  
जज्ञिरे सोमदत्तात्तु भूरिर्भूरिश्रवाः शलः ॥ 1.32.७० ॥  
उपाध्यायस्तु देवानां देवापिरभवन्मुनिः ।  
च्यवनस्य कृतः पुत्र इष्टश्चासीन्महात्मनः ॥ ७१ ॥  
शन्तनुस्त्वभवद् राजा कौरवाणां धुरन्धरः ।  
शान्तनोः सम्प्रवक्ष्यामि यत्र जातोऽसि पार्थिव ॥ ७२ ॥  
गाङ्गं देवव्रतं नाम पुत्रं सोऽजनयत् प्रभुः ।  
स तु भीष्म इति ख्यातः पाण्डवानां पितामहः॥ ७३ ॥  
काली विचित्रवीर्यं तु जनयामास भारत ।  
शन्तनोर्दयितं पुत्रं धर्मात्मानमकल्मषम् ॥ ७४ ॥  
कृष्णद्वैपायनश्चैव क्षेत्रे वैचित्रवीर्यके ।  
धृतराष्ट्रं च पाण्डुं च विदुरं चाप्यजीजनत् ॥ ७५ ॥  
धृतराष्ट्रश्च गान्धार्यां पुत्रानुत्पादयच्छतम् ।  
तेषां दुर्योधनः श्रेष्ठः सर्वेषामेव स प्रभुः ॥ ७६ ॥  
पाण्डोर्धनंजयः पुत्रः सौभद्रस्तस्य चात्मजः ।  
अभिमन्योः परीक्षित् तु पिता तव जनेश्वर ॥ ७७ ॥  
एष ते पौरवो वंशो यत्र जातोऽसि पार्थिव ।  
तुर्वसोस्तु प्रवक्ष्यामि द्रुह्योश्चानोर्यदोस्तथा ॥ ७८ ॥  
सुतस्तु तुर्वसोर्वह्निर्वह्नेर्गोभानुरात्मजः ।  
गोभानोस्तु सुतो राजा त्रैसानुरपराजितः ॥ ७९ ॥  
करन्धमस्तु त्रैसानोर्मरुत्तस्तस्य चात्मजः ।  
अन्यस्त्वावीक्षितो राजा मरुत्तः कथितस्तव ॥ 1.32.८०॥  
अनपत्योऽभवद् राजा यज्वा विपुलदक्षिणः ।  
दुहिता सम्मता नाम तस्यासीत् पृथिवीपते ॥ ८१ ॥  
दक्षिणार्थं स्म वै दत्ता संवर्ताय महात्मने ।  
दुष्यन्तं पौरवं चापि लेभे पुत्रमकल्मषम् ॥ ८२ ॥  
एवं ययातेः शापेन जरासंक्रमणे तदा ।  
पौरवं तुर्वसोर्वंशं प्रविवेश नृपोत्तम ॥ ८३ ॥  
दुष्यन्तस्य तु दायादः करुत्थामः प्रजेश्वरः ।  
करुत्थामात्तथाऽऽक्रीडश्चत्वारस्तस्य चात्मजाः॥८४॥  
पाण्ड्यश्च केरलश्चैव कोलश्चोलश्च पार्थिवः ।  
तेषां जनपदाः स्फीताः पाण्ड्याश्चोलाः सकेरलाः ८५  
द्रुह्योश्च तनयो राजन् बभ्रुः सेतुश्च पार्थिवः ।  
अङ्गारसेतुस्तत्पुत्रो मरुतां पतिरुच्यते ॥ ८६ ॥  
यौवनाश्वेन समरे कृच्छ्रेण निहतो बली ।  
युद्धं सुमहदस्यासीन्मासान्परि चतुर्दश ॥ ८७ ॥  
अङ्गारस्य तु दायादो गान्धारो नाम भारत ।  
ख्यायते तस्य नाम्ना वै गान्धारविषयो महान् ॥ ८८ ॥  
गान्धारदेशजाश्चैव तुरगा वाजिनां वराः ।  
अनोस्तु पुत्रो धर्मोऽभूद् धृतस्तस्यात्मजोऽभवत्॥ ८९॥  
धृतात् तु दुदुहो जज्ञे प्रचेतास्तस्य चात्मजः ।  
प्रचेतसः सुचेतास्तु कीर्तितो ह्यानवो मया ॥ 1.32.९० ॥  
यदोर्वंशं प्रवक्ष्यामि ज्येष्ठस्योत्तमतेजसः ।  
विस्तरेणानुपूर्व्यात्तु गदतो मे निशामय ॥ ९१ ॥  
इति श्रीमहाभारते खिलभागे हरिवंशे हरिवंशपर्वणि पूरुवंशानुकीर्तने द्वात्रिंशोऽध्यायः ॥ ३२ ॥