+++
title = "०४९"

+++
जनमेजय उवाच  
ब्रह्मणा देवदेवेन सार्धं सलिलयोनिना ।  
ब्रह्मलोकगतो ब्रह्मन् वैकुण्ठः किं चकार ह ॥ १ ॥  
किमर्थे चादिदेवेन नीतः कमलयोनिना ।  
विष्णुर्दैत्यवधे वृत्ते देवैश्च कृतसत्क्रियः ॥ २ ॥  
ब्रह्मलोके च किं स्थानं कं वा योगमुपास्त सः ।  
कं वा दधार नियमं स विभुर्भूतभावनः ॥ ३ ॥  
कथं तस्याऽऽसतस्तत्र विश्वं जगदिदं महत् ।  
श्रियमाप्नोति विपुलां सुरासुरनरार्चिताम् ॥ ४ ॥  
कथं स्वपिति घर्मान्ते बुध्यते चाम्बुदप्लवे ।  
कथं च ब्रह्मलोकस्थो धुरं वहति लौकिकीम् ॥ ५ ॥  
चरितं तस्य विप्रेन्द्र दिव्यं भगवतो दिवि ।  
विस्तरेण यथातत्त्वं सर्वमिच्छामि वेदितुम् ॥ ६ ॥  
वैशम्पायन उवाच  
शृणु नारायणस्यादौ विस्तरेण प्रवृत्तयः ।  
ब्रह्मलोकं यथारूढो ब्रह्मणा सह मोदते ॥ ७ ॥  
कामं तस्य गतिः सूक्ष्मा देवैरपि दुरासदा ।  
यत् तु वक्ष्याम्यहं राजंस्तन्मे निगदतः शृणु ॥ ८ ॥  
एष लोकमयो देवो लोकाश्चैतन्मयास्त्रयः ।  
एष देवमयश्चैव देवाश्चैतन्मया दिवि ॥ ९ ॥  
तस्य पारं न पश्यन्ति बहवः पारचिन्तकाः ।  
एष पारं परं चैव लोकानां वेद माधवः ॥ १० ॥  
अस्य देवान्धकारस्य मार्गितव्यस्य दैवतैः ।  
शृणु वै यत्तदा वृत्तं ब्रह्मलोके पुरातनम् ॥ ११ ॥  
स गत्वा ब्रह्मणो लोकं दृष्ट्वा पैतामहं पदम्।  
ववन्दे तानृषीन् सर्वान् विष्णुरार्षेण कर्मणा ॥ १२ ॥  
सोऽग्निं प्राक्सवने दृष्ट्वा हूयमानं महर्षिभिः ।  
अवन्दत महातेजाः कृत्वा पौर्वाह्णिकीं क्रियाम् ॥ १३ ॥  
स ददर्श मखेष्वाज्यैरिज्यमानं महर्षिभिः ।  
भागं यज्ञियमश्नानं स्वदेहमपरं स्थितम् ॥ १४ ॥  
अभिवाद्याभिवाद्यानामृषीणां ब्रह्मवर्चसाम् ।  
परिचक्राम सोऽचिन्त्यो ब्रह्मलोकं सनातनम् ॥ १५ ॥  
स ददर्शोच्छ्रितान् यूपांश्चषालाग्रविभूषितान् ।  
मखेषु च ब्रह्मर्षिभिः शतशः कृतलक्षणान् ॥ १६ ॥  
आज्यधूमं समाघ्राय शृण्वन्वेदान्द्विजेरितान्।  
यज्ञैरिज्यन्तमात्मानं पश्यंस्तत्र चचार ह ॥ १७ ॥  
ऊचुस्तमृषयो देवाः सदस्याः सदसि स्थिताः ।  
अर्घ्योद्यतभुजाः सर्वे पवित्रान्तरपाणयः ॥ १८ ॥  
देवेषु वर्तते यद् वै तद्धि सर्वं जनार्दनात् ।  
यत्प्रवृत्तं च देवेभ्यस्तद्विद्धि मधुसूदनात् ॥ १९ ॥  
अग्नीषोममयं लोकं यं विदुर्विदुषो जनाः ।  
तं सोममग्निं लोकं च वेद विष्णुं सनातनम् ॥ २० ॥  
क्षीराद् यथा दधि भवेद्दध्नः सर्पिर्भवेद् यथा ।  
मथ्यमानेषु भूतेषु तथा लोको जनार्दनात् ॥ २१ ।  
यथेन्द्रियैश्च भूतैश्च परमात्मा विधीयते ।  
तथा देवैश्च वेदैश्च लोकैश्च विहितो हरिः ॥ २२ ॥  
यथा भूतेन्द्रियावाप्तिर्विहिता भुवि देहिनाम् ।  
तथा प्राणेश्वरावाप्तिर्देवानां दिवि वैष्णवी ॥ २२ ॥  
सत्रिणां सत्रफलदः पवित्रं परमात्मवान् ।  
लोकतन्त्रधरो ह्येष मन्त्रैमन्त्र इवोच्यते ॥ २४ ॥  
ऋषय ऊचुः  
स्वागतं ते सुरश्रेष्ठ पद्मनाभ महाद्युते ।  
इदं यज्ञियमातिथ्यं मन्त्रतः प्रतिगृह्यताम् ॥ २५ ॥  
त्वमस्य यज्ञपूतस्य पात्रं पाद्यस्य पावनः ।  
अतिथिस्त्वं हि मन्त्रोक्तः स दृष्टः सततं मतः ॥ २६ ॥  
त्वयि योद्धुं गते विष्णौ न प्रावर्तन्त नः क्रियाः ।  
अवैष्णवस्य यज्ञस्य न हि कर्म विधीयते ॥ २७ ॥  
सदक्षिणस्य यज्ञस्य त्वत्प्रसूतिः फलं लभेत् ।  
अद्यात्मानमिहास्माभिरिज्यमानं निरीक्षसे ॥ २८ ॥  
एवमस्त्विति तान्सर्वान्भगवान्प्रत्यपूजयत्।  
मुमुदे ब्रह्मलोकस्थो ब्रह्मा लोकपितामहः ॥ २९ ॥  
इति श्रीमहाभारते खिलभागे हरिवंशे हरिवंशपर्वणि लोकवर्णनं नामैकोनपञ्चाशत्तमोऽध्यायः ॥ ४९ ॥