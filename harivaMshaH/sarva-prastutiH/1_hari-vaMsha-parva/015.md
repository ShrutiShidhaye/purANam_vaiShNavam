+++
title = "०१५"

+++
जनमेजय उवाच  
सगरस्यात्मजा वीराः कथं जाता महात्मनः ।  
विक्रान्ताः षष्टिसाहस्रा विधिना केन वा द्विज ॥ १ ॥  
वैशम्पायायन उवाच  
द्वे भार्ये सगरस्यास्तां तपसा दग्धकिल्बिषे ।  
ज्येष्ठा विदर्भदुहिता केशिनी नाम विश्रुता ॥ २ ॥  
कनीयसी तु या तस्य पत्नी परमधर्मिणी ।  
अरिष्टनेमिदुहिता रूपेणाप्रतिमा भुवि ॥ ३ ॥  
और्वस्ताभ्यां वरं प्रादात् तं निबोध जनाधिप ।  
षष्टिं पुत्रसहस्राणि गृह्णात्वेका तपस्विनी ॥ ४ ॥  
एकं वंशधरं त्वेका यथेष्ठं वरयत्विति ।  
तत्रैका जगृहे पुत्राँल्लुब्धा शूरान् बहूंस्तथा ॥ ५ ॥  
एकं वंशधरं त्वेका तथेत्याह च तां मुनिः ।  
केशिन्यसूत सगरादसमञ्जसमात्मजम् ॥ ६ ॥  
राजा पञ्चजनो नाम बभूव सुमहाबलः ।  
इतरा सुषुवे तुम्बीं बीजपूर्णामिति श्रुतिः ॥ ७ ।  
तत्र षष्टिसहस्राणि गर्भास्ते तिलसम्मिताः ।  
सम्बभूवुर्यथाकालं ववृधुश्च यथाक्रमम् ॥ ८ ॥  
घृतपूर्णेषु कुम्भेषु तान्गर्भान् निदधे पिता ।  
धात्रीश्चैकैकशः प्रादात् तावतीरेव पोषणे ॥ ९ ॥  
ततो दशसु मासेषु समुत्तस्थुर्यथासुखम्।  
कुमारास्ते यथाकालं सगरप्रीतिवर्धनाः ॥ 1.15.१० ॥  
षष्टिः पुत्रसहस्राणि तस्यैवमभवन् नृप ।  
गर्भादलाबुमध्याद् वै जातानि पृथिवीपते ॥ ११ ॥  
तेषां नारायणं तेजः प्रविष्टानां महात्मनाम् ।  
एकः पञ्चजनो नाम पुत्रो राजा बभूव ह ॥ १२ ॥  
सुतः पञ्चजनस्यासीदंशुमान्नाम वीर्यवान् ।  
दिलीपस्तनयस्त्वस्य खट्वाङ्ग इति विश्रुतः ॥ १३ ॥  
येन स्वर्गादिहागत्य मुहूर्तं प्राप्य जीवितम् ।  
त्रयोऽनुसंधिता लोका बुद्ध्या सत्येन चानघ ॥ १४ ॥  
दिलीपस्य तु दायादो महाराजो भगीरथः ।  
यः स गङ्गां सरिच्छ्रेष्ठामवातारयत प्रभुः ॥ १५ ॥  
कीर्तिमान् स महाभागः शक्रतुल्यपराक्रमः ।  
समुद्रमानयच्चैनां दुहितृत्वेन कल्पयत्।  
तस्माद् भागीरथी गङ्गा कथ्यते वंशचिन्तकैः ॥ १६ ॥  
भगीरथसुतो राजा श्रुत इत्यभिविश्रुतः ।  
नाभागस्तु श्रुतस्यासीत्पुत्रः परमधार्मिकः ॥ १७ ॥  
अम्बरीषस्तु नाभागिः सिन्धुद्वीपपिताभवत,  
अयुताजित्तु दायादःसिन्धुद्वीपस्य वीर्यवान् ॥ १८ ॥  
अयुताजित्सुतस्त्वासीदृतुपर्णो महायशाः ।  
दिव्याक्षहृदयज्ञो वै राजा नलसखो बली ॥ १९ ॥  
ऋतुपर्णसुतस्त्वासीदार्तुपर्णिर्महीपतिः ।  
सुदासस्तस्य तनयो राजात्विन्द्रसखोऽभवत् ॥ 1.15.२० ॥  
सुदासस्य सुतस्त्वासीत्सौदासो नाम पार्थिवः ।  
ख्यातः कल्माषपादो वै नाम्ना मित्रसहस्तथा ॥ २१ ॥  
कल्माषपादस्य सुतः सर्वकर्मेति विश्रुतः ।  
अनरण्यस्तु पुत्रोऽभूद् विश्रुतः सर्वकर्मणः ॥ २२ ॥  
अनरण्यसुतो निघ्नो निघ्नपुत्रौ बभूवतुः ।  
अनमित्रो रघुश्चैव पार्थिवर्षभ सत्तमौ ॥ २३ ॥  
अनमित्रस्य धर्मात्मा विद्वान् दुलिदुहोऽभवत् ।  
दिलीपस्तनयस्तस्य रामप्रप्रपितामहः ॥ २४ ॥  
दीर्घबाहुर्दिलीपस्य रघुर्नाम्नाभवत् सुतः ।  
अयोध्यायां महाराजो रघुश्चासीन्महाबलः ॥ २५ ॥  
अजस्तु रघुतो जज्ञे अजाद् दशरथोऽभवत् ।  
रामो दशरथाज्जज्ञे धर्मात्मा सुमहायशाः ॥ २६ ॥  
रामस्य तनयो जज्ञे कुश इत्यभिविश्रुतः ।  
अतिथिस्तु कुशाज्जज्ञे निषधस्तस्य चात्मजः ॥ २७ ॥  
निषधस्य नलः पुत्रो नभः पुत्रो नलस्य तु ।  
नभस्य पुण्डरीकस्तु क्षेमधन्वा ततः स्मृतः ॥ २८ ॥  
क्षेमधन्वसुतस्त्वासीद् देवानीकः प्रतापवान् ।  
आसीदहीनगुर्नाम देवानीकसुतः प्रभुः ॥ २९ ॥  
अहीनगोस्तु दायादः सुधन्वा नाम पार्थिवः ।  
सुधन्वनः सुतश्चैव ततो जज्ञेऽनलो नृपः ॥ 1.15.३० ॥  
उक्थो नाम स धर्मात्मानलपुत्रो बभूव ह ।  
वज्रनाभः सुतस्तस्य उक्थस्य च महात्मनः ॥ ३१ ॥  
शङ्खस्तस्य सुतो विद्वान् व्युषिताश्व इति श्रुतः ।  
पुष्पस्तस्य सुतो विद्वानर्थसिद्धिस्तु तत्सुतः ॥ ३२ ॥  
सुदर्शनः सुतस्तस्य अग्निवर्णः सुदर्शनात् ।  
अग्निवर्णस्य शीघ्रस्तु शीघ्रस्य तु मरुः सुतः ॥ ३३ ॥  
मरुस्तु योगमास्थाय कलापद्वीपमास्थितः ।  
तस्यासीद् विश्रुतवतः पुत्रो राजा बृहद्बलः ॥ ३४ ॥  
नलौ द्वावेव विख्यातौ पुराणे भरतर्षभ ।  
वीरसेनात्मजश्चैव यश्चेक्ष्वाकुकुलोद्वहः ॥ ३५ ॥  
इक्ष्वाकुवंशप्रभवाः प्राधान्येनेह कीर्तिताः ।  
एते विवस्वतो वंशे राजानो भूरितेजसः ॥ ३६ ॥  
पठन् सम्यगिमां सृष्टिमादित्यस्य विवस्वतः ।  
श्राद्धदेवस्य देवस्य प्रजानां पुष्टिदस्य च ॥ ३७ ॥  
प्रजावानेति सायुज्यमादित्यस्य विवस्वतः ।  
विपाप्मा विरजाश्चैव आयुष्मांश्च भवत्युत ॥ ३८ ॥  
इति श्रीमहाभारते खिलभागे हरिवंशे हरिवंशपर्वणि आदित्यस्य वंशानुकीर्तनं नाम पञ्चदशोऽध्यायः ॥ १५ ॥