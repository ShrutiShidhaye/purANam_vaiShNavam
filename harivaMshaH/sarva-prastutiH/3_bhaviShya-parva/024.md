+++
title = "०२४"

+++
वैशम्पायन उवाच  
बलिर्होमाश्च वर्धन्ते अहन्यहनि भारत ।  
द्विजानां तपसाढ्यानां गृहधर्मेषु तिष्ठताम् ॥ १ ॥  
देवतार्चाश्च पूज्यन्ते तदा प्रभृति भारत ।  
तेषां ब्रह्मविदां राजन् पृथिव्यां ब्रह्मवादिभिः ॥ २ ॥  
तत्रैव ब्रह्मसदने समे निस्तृणकण्टके ।  
प्राज्येन्धनतृणे देशे पुण्ये पर्वतरोधसि ॥ ३ ॥  
वासं यत्र प्रकुर्वन्ति दृष्ट्वा भगवतः क्रियाम् ।  
तपोऽर्थिनो महाभागा ब्रह्मचर्यव्रते स्थिताः ॥ ४ ॥  
गृहस्थधर्मनिरता दानप्राप्तेन चेतसा ।  
यतयश्चापि काङ्क्षन्ति धर्मेणेह विकाङ्क्षिणः ॥ ५ ॥  
वन्यैः कर्मफलैश्चैव रता ब्राह्मणपुङ्गवाः ।  
अग्निहोत्रव्रतस्नाता जितक्रोधाः समाहताः ॥ ६ ॥  
दैवयुक्तेन वा युक्ताः कर्मणा ब्रह्मसत्तमाः ।  
चीरवल्कलसंवीता नियता नियतेन्द्रियाः ॥ ७ ॥  
चरन्तो ब्रह्मचर्यं च व्रतमास्थाय दारुणम् ।  
अनेन विधिना राजन् कर्मप्राप्तेन सर्वशः ॥ ८ ॥  
क्रमाद्ये वेदसंस्कारं पुण्यं प्राप्ताः सनातनम् ।  
पूर्वैराचरितं राजन् मुनिभिर्ब्रह्मवादिभिः ॥ ९ ॥  
नावेदविद्वानागच्छेन्नापि रौद्रं व्रतं चरेत्।  
न च त्यागेन गच्छेत गृहधर्मं न च त्यजेत् ॥ 3.24.१० ॥  
नैव गच्छेत दुःस्थानमप्राप्तो वेदसंचयम्।  
ऋचश्च संचयः पूर्वः सामगानां च भारत ॥ ११ ॥  
ये चापि पुत्रिणो न स्युः श्रुत्यापि प्राप्नुयुः फलम्।  
ब्राह्मणास्तपसा श्रान्ता गुरोश्च परिचर्यया ॥ १२ ॥  
यस्य नैव श्रुतं ब्रह्म न गृहीतं विशाम्पते ।  
काम तं धार्मिको राजा शूद्रकर्माणि कारयेत् ॥ १३ ॥  
अथवा नैव विद्येत यद् ब्रह्म नाद्रियेद् द्विजः ।  
द्वाभ्यां तु श्रोत्रविषये मनः पूर्वं समाहितम् ॥ १४ ॥  
एवं सर्वेन्द्रियारम्भान् वेदपूर्वान् समाचरेत् ।  
ब्राह्मणो भूतिसम्पन्नो य इच्छेद् भूतिमात्मनः॥ १५ ॥  
इति श्रीमहाभारते खिलभागे हरिवंशे भविष्यपर्वणि पौष्करे चतुर्विंशोऽध्यायः ॥ २४ ॥