+++
title = "०१९"

+++
जनमेजय उवाच  
प्राग्वंशं श्रोतुमिच्छामि विस्तरेण महामुने ।  
आद्ययोर्युगयोर्ब्रह्मन् ब्रह्मप्राप्तस्य सर्वशः ॥ १ ॥  
वैशम्पायन उवाच  
शृणु विस्तरशः सर्वं यन्मां पृच्छसि मेधया ।  
उपपन्नेन मनसा दैवप्रत्ययसाधिना ॥ २ ॥  
ऋद्धि प्राप्तस्तु भगवान् योगात्मा ब्रह्मसम्भवः ।  
भूतानां बहुलत्वं च चकारेहेश्वरः प्रभुः ॥ ३ ॥  
स्थितो ब्रह्मासने ब्रह्मा विक्षिप्तः सहसा प्रभुः ।  
अचलेनैव भावेन स्थाणुभूतेन भारत ॥ ४ ॥  
रक्तश्च मोक्षविषये स च ज्ञानमये पदे ।  
यस्मात् पदसहस्राणि प्रभवन्ति भवन्ति च ॥ ५ ॥  
ब्रह्मयज्ञं तु यजते योगाद् वेदात्मकं सदा ।  
ब्रह्मणो विपुलं ज्ञानमैश्वर्यं च प्रवर्तते ॥ ६ ॥  
ततः प्रथममैश्वर्यं युञ्जानेन प्रवर्तितम् ।  
ब्रह्मणा ब्रह्मभूतेन भूतानां हितमिच्छता ॥ ७ ॥  
तदा त्वाकाशमैश्वर्यं युञ्जानस्य प्रवर्तते ।  
ब्रह्मणो ब्रह्मभूतस्य निर्विकारेण कर्मणा ॥ ८ ॥  
तदान्तरिक्षं सम्प्राप्तं निर्मलं ब्रह्म चाव्ययम् ।  
संहारः सर्वभूतानां नराणां ब्रह्मवादिनाम् ।  
ध्रुवमैश्वर्ययोगानां प्रतिपद्यन्ति देहिनः ॥ ९ ॥  
आकाशैश्वर्यभूतेन संयुगे ब्रह्मवादिना ।  
प्रवर्तमानमैश्वर्यं वायुभूतं करोति च ।  
विकारैर्बहुभिः प्राप्तैः सम्पतद्भिर्महाबलैः ॥ 3.19.१० ॥  
एतैर्विकारैः संवृत्तैर्निरुद्धैश्च समन्ततः ।  
ध्रुवमैश्वर्यमापन्नः सिद्धो भवति ब्राह्मणः ॥ ११ ॥  
शरीरादभिनिष्क्रम्य आकाशेन प्रधावति ।  
निरालम्बो निरालम्बान्नालम्ब्य मनसा ततः ॥ १२ ॥  
ऐश्वर्यभूतो भूतात्मा चरन् दिवि न दृश्यते ।  
चक्षुर्भिर्बहुभिर्लोकैः पुरंदरसमैरपि ॥ १३ ॥  
ओंकारं ये त्वधीयन्ते मनसा ब्रह्मसत्तमाः ।  
विमुक्ताः सर्वकर्मभ्यस्ते तं पश्यन्ति साधवः ॥ १४ ॥  
एतद्धि परमं ब्रह्म ब्राह्मणानां मनीषिणाम् ।  
अन्तश्चरति भूतानां विद्धि चेतनया सह ॥ १५ ॥  
एष शब्दो महानादः पुराणो ब्रह्मसम्भवः ।  
वायुभूतोऽक्षरं प्राप्तो वदन्त्येवं द्विजातयः ॥ १६ ॥  
अरूपी रूपसम्पन्नो धातुभिः सह संगतः ।  
अन्तश्चरति भूतेषु कामकारकरो वशी ॥१७ ॥  
एतत् पूर्वमनुध्याय मनसाऽऽपूरयन्निव ।  
वेदात्मकं तदा यज्ञं चिन्तयन्तो मनीषिणः ॥१८ ॥  
ब्राह्मणाः शुचयो दान्ता यशोयुञ्जस्तदन्वयाः ।  
ब्रह्मलोकं काङ्क्षमाणा वैष्णवं पदमुत्तमम् ॥ १९॥  
पदहेतोः क्रियाः सर्वाः कुर्वन्ति विगतज्वराः ।  
न ह्येते प्रसवादाने भवमिच्छन्ति भारत ॥ 3.19.२०  
त्रिभिर्माल्योपहारैश्च प्रतिभावैश्च वै द्विजाः ।  
यजन्ति परमात्मानं विष्णुं सत्यपराक्रमम् ॥२१ ॥  
यजनं विक्रमं चैव ब्रह्मपूर्वाः प्रचक्रिरे ।  
ब्रह्मापि वैष्णवं तेजो वेदोक्तैर्वचनैर्नृप ॥ २२ ॥  
ब्राह्मणैर्ब्रह्मविद्भिश्च ब्रह्मज्ञैर्ब्रह्मवादिभिः ।  
शुचिभिः कर्मनिर्मुक्तैः सत्यव्रतपरायणैः ॥ २३ ॥  
धातुभिर्मोक्षकाले च महात्मा सम्प्रदृश्यते ।  
तदेव परमं ब्रह्म वैष्णवं परमाद्भुतम् ॥ २४ ॥  
रसात्मकं तदैश्वर्यं विकारान्ते प्रदृश्यते ।  
घोररूपा विकारास्ते व्यथयन्ति महात्मनः ॥२५ ॥  
संछाद्यातीव तोयेन क्षुभ्यमाणो विचेतनः ।  
ऊर्मिभिश्छाद्यते चैव शीतोष्णाभिर्विकारतः ॥ २६ ॥  
महार्णवगतश्चैव दह्यते न च मज्जते ।  
मग्नश्चैव महानद्याः सलिले नैव सीदति ॥ २७ ॥  
सीदमानश्च सलिले स शीते पात्यते बलात् ।  
व्यसनाच्छादनाच्चैव मुच्यमानो विचेतनः ॥ २८ ॥  
श्वभ्रे प्रपद्यमानश्च तोयेन परिषिच्यते ।  
शुक्लवर्णेन बहुना स्रोतसा मूर्ध्नि सर्वशः ॥ २९॥  
ऊर्ध्वं ज्योतिरवेक्षंश्च शुक्लैः पीतैश्च बाध्यते ।  
वारिदपूर्णैः सुगम्भीरैर्विद्युद्भिरिव भासितैः ॥ 3.19.३० ॥  
एतैर्विकारैः संवृत्तैनिर्रुद्धैश्चैव सर्वशः ।  
ध्रुवमैश्वर्यमासाद्य सिद्धो भवति ब्राह्मणः ॥ ३१ ॥  
रसात्मकं तदैश्वर्यं जिह्वाग्रादभिनिःसृतम् ।  
सहस्रधारं विततं मेघत्वं समुपागतम् ॥ ३२ ॥  
रसांश्च विविधान् योगात् संसिद्धः सृजते प्रभुः।  
धात्वर्थं सर्वभूतानां योगप्राप्तेन हेतुना ॥ ३३ ।  
तेजसो रूपमैश्वर्यं विकारैः सह वर्धते ।  
आत्मनो विघ्नजननं स्वस्थो ब्राह्मणकारणे ॥ ३४  
उप्ररूपैर्विरूपैश्च हन्यते दण्डपाणिभिः ।  
घोररूपैः सुगम्भीरैः पिङ्गाक्षैर्नरविग्रहैः ॥ ३५ ॥  
नेत्रं समुद्धरन् भीमो जिह्वाग्रं चास्य विन्दति ।  
नदन्ति युगपन्नादं जृम्भमाणाः पुनः पुनः ॥ ३६ ॥  
पुनरेव तदा भूत्वा बहुरूपास्तदाभवन् ।  
नृत्यमानाः प्रगायन्ति तर्पयन्तो विशेषतः ॥ ३७ ॥  
स्त्रीभूताश्च ततः सर्वे युञ्जानाश्चावलम्बिरे ।  
कण्ठेऽस्य बहुरूपत्वाद् विघ्नैश्चैव प्रलोभयन् ॥ ३८ ॥  
मधुरैरभिधानैश्च व्याहरन्ति न भीतवत् ।  
पतन्ति युगपत् सर्वे पादयोर्मूर्धभिर्युताः ॥ ३९ ॥  
प्रसादं काङ्क्षमाणाश्च योगस्यान्तरविघ्नतः ।  
बहुप्रकारं कथयन् नृत्यन्ति च तरन्ति च ॥ 3.19.४० ॥  
एतैर्विकारैः संवृत्तैर्निरुद्धैश्चैव सर्वशः ।  
भुवमैश्वर्यमासाद्य सिद्धो भवति ब्राह्मणः ॥ ४१ ॥  
तदर्चिष इवाग्नेया आदित्यस्येव रश्मयः ।  
तेजोरूपकमैश्वर्यं जनितास्तेजबिन्दवः ॥ ४२ ॥  
ज्योतींषि चैव संवृत्ता आकाशे गुणसंवृताः ।  
चरन्ति लोके सततं सूर्याचन्द्रमसोर्गतिम् ॥ ४३  
चन्द्रसूर्यात्मकं दिव्यं ज्योतिः सघनमुत्तमम् ।  
एतद् विभ्राजते लोके कालचक्रं ध्रुवं वरम् ॥ ४४॥  
अर्धमासाश्च मासाश्च ऋतुसंवत्सराण्यथ ।  
क्षणा लवा मुहूर्ताश्च कलाः काष्ठास्तथैव च ॥ ४५ ॥  
अहोरात्रप्रमाणं च निमिषोन्मेषणं तथा ।  
ताराणां गतयश्चैव ग्रहाणां च विशेषतः ॥ ४६ ॥  
अथ पार्थिवमैश्वर्यं विकारग्रहसम्भवम् ।  
योगयुक्तास्त्वभिग्रस्ताः पात्यन्ते ह्यचलासनात्॥४७ ॥  
अलोभाच्छिद्यते सद्यो वेपमानोऽनुकीर्त्यते ।  
सीदते वसुधामध्ये भिद्यमानः पुनः पुनः ॥ ४८॥  
भूतानां बहुरूपैश्च अन्यैश्च तलवासिभिः ।  
विषयैर्युज्यते क्षिप्रं संक्षेपात् समवरुद्ध्यते ॥ ४९ ॥  
ततः पार्थिवमैश्वर्यं सेवमानश्च सर्वतः ।  
मूर्तिमद्भिश्च बहुधा धातुभिः स च हन्यते ॥ 3.19.५० ॥  
शक्तितोमरनिस्त्रिंशैर्गदाभिश्चाप्यनेकधा ।  
असिभिः पात्यते चैव क्षुरधारैः सहस्रशः ॥ ५१ ॥  
भिद्यते चैव बाणाग्रैः सुतीक्ष्णैर्मर्मभेदिभिः ।  
एभिर्विकारैर्निर्वृत्तैर्निरुद्धैश्चैव सर्वशः ॥ ५२ ॥  
भुवमैश्वर्यमापन्नः सिद्धो भवति ब्राह्मणः ।  
ततः पार्थिवमैश्वर्यं निर्मुक्तस्य विकारतः ॥ ५३ ॥  
प्रादुर्भवति संजाते समाधौ प्रलयं गते ।  
दिव्यं गन्धं समाघ्राय दिव्यार्थांस्ताञ्छृणोति च ॥ ५४ ॥  
दिव्यरूपैश्च पुरुषैश्छिद्यते न च भिद्यते ।  
गच्छन् सुकृतिनां चान्तः प्रधानात्मा क्षरन्निव॥ ५५ ॥  
इति श्रीमहाभारते खिलभागे हरिवंशे भविष्यपर्वणि पौष्करे एकोनविंशोऽध्यायः ॥ १९ ॥