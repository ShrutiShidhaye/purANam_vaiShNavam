+++
title = "१२०"

+++
वैशम्पायन उवाच  
प्रविश्य स पुरं विष्णोः सात्यकिः शिनिपुङ्गवः ।  
आचचक्षेऽथ कृष्णाय यथा वृत्तं तयोस्तथा ॥ १ ॥  
ततः प्रभाते विमले केशवः केशिसूदनः ।  
बलाध्यक्षानुवाचेदं चक्रपाणिर्गदाधरः ॥ २ ॥  
संनह्यतां बलं सर्वं रथकुञ्जरवाजिमत् ।  
अनेकभेरीपणवं प्रासासिपरिघाकुलम् ॥ ३ ॥  
सध्वजं सपताकं च सालंकारपरिच्छदम् ।  
ते तथेति प्रतिज्ञाय सर्वं चक्रुरधीनगाः ॥ ४ ॥  
आदाय सुदृढं चापं रथमारुह्य दंशिताः ।  
अग्रतो जग्मुरत्यर्थं सेनायाः पुरुषोत्तमाः ॥ ५ ॥  
सात्यकिश्च तथा राजन् प्रगृहीतशरासनः ।  
बभौ क्रोधसमायुक्तो जगामाग्रे महाबलः ॥ ६ ॥  
अन्ये च यादवाः शूरा प्रगृहीतमहायुधाः ।  
सिंहनादं प्रकुर्वन्तो जग्मुरत्यर्थमुत्तमाः ॥ ७ ॥  
हरिस्तु रथमारुह्य संस्कृतं दारुकेण ह ।  
शार्ङ्गं भारसहं घोरं गृहीत्वा सशरं धनुः ॥ ८ ॥  
चक्रपाणिस्तदा शङ्खी गदाशरवरासिमान् ।  
बद्धगोधाङ्गुलित्राणः पीतवासा जनार्दनः ॥ ९ ॥  
पद्ममालावृतोरस्को नवजीमूतसंनिभः ।  
ययौ रथगतो विप्रैः स्तूयमानो मुदान्वितैः ॥ 3.120.१० ॥  
सूतैर्मागधपुत्रैश्च गीयमानस्ततस्ततः ।  
आनीय सेनां सकलां ययौ काष्ठामथोत्तराम् ॥ ११ ॥  
पाञ्चजन्यं मुखे न्यस्य सर्वप्राणेन केशवः ।  
दध्मौ महारवं कुर्वञ्छत्रूणां भयवर्धनम् ॥ १२ ॥  
आध्मातस्तेन हरिणा स चक्रे शङ्खराट् ध्रुवम्।  
रवः स रोदसी राजन् पूरयामास सर्वतः ॥ १३ ॥  
तस्मिञ्छङ्खे तथाऽऽध्माते दध्मुः शङ्खान्सहस्रशः ।  
भेर्यश्चापि समाध्माता मृदङ्गा बहवो नृप ॥ १४ ॥  
नेदुरत्यर्थमतुलं घर्मान्ते जलदा यथा ।  
अथाययुर्महाराज पुष्करं पुण्यवर्धनम् ॥ १५ ॥  
सरसस्तस्य राजेन्द्र पुष्करस्य नृपोत्तमाः ।  
प्रतीक्ष्य हंसडिम्भकौ युद्धाय समवस्थिताः ॥ १६ ॥  
निवेशं कारयामासुर्यादवाः सर्व एव हि ।  
स्वं स्वं ययुः सुखं राजन् प्रगृहीतकुटीमठम् ॥ १७ ॥  
भगवानपि गोविन्दः सरो दृष्ट्वा सुशोभनम् ।  
उपस्पृश्य जले तस्मिन् प्रणम्य यतिपुङ्गवान् ॥ १८ ॥  
तयोरागमनं लिप्सुरास्ते तीरे यथासुखम् ।  
शृण्वन् वेदध्वनिं विष्णुर्ब्राह्मणानां समन्ततः ॥ १९ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने कृष्णपुष्करप्रवेशे विंशत्यधिकशततमोऽध्यायः ॥ १२० ॥