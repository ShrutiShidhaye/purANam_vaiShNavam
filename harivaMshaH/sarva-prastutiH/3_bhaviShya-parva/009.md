+++
title = "००९"

+++
वैशम्पायन उवाच  
भूत्वा नारायणो योगी सप्तमूर्तिर्विभावसुः ।  
गभस्तिभिः प्रदीप्ताभिः संशोषयति सागरान् ॥ १ ॥  
पीत्वार्णवांश्च सर्वान् स नदीः कूपांश्च सर्वशः ।  
पर्वतानां च सलिलं सर्वं पीत्वा च रश्मिभिः ॥ २ ॥  
भित्त्वा सहस्रशश्चैव महीं नीत्वा रसातलम्।  
रसातलगतं कृत्स्नं पिबते रसमुत्तमम् ॥ ३ ॥  
अप्सु सृजन्क्लेदमन्यद् ददाति प्राणिनां ध्रुवम् ।  
तत् सर्वमरविन्दाक्ष आदत्ते पुरुषोत्तमः ॥ ४ ॥  
वायुश्च बलवान्भूत्वा स विधूयाखिलं जगत्।  
प्राणोदये सुराणां च वायुना कुरुते हरिः ॥ ५ ॥  
ततो देवगणानां च सर्वेषामेव देहिनाम् ।  
ये चेन्द्रियगणाः सर्वे ये चान्ये च यतोद्भवाः ।  
पूयं घ्राणं शरीरं च पृथिवीमाश्रिता गुणाः ॥ ६ ॥  
जिह्वा रसश्च क्लेदश्च संश्रिताः सलिलं गुणाः ।  
रूपं चक्षुर्विपाकश्च ज्योतिरेवाश्रिता गुणाः ॥ ७ ॥  
स्पर्शः प्राणश्च चेष्टा च पवनं संश्रिता गुणाः ।  
परमेष्ठिनं वरेण्यं च हृषीकेशं समाश्रिताः ॥ ८ ॥  
ततो भगवता तत्र रश्मिभिः परिवारिताः ।  
वायुना कृष्यमाणाश्च रूपान्योन्यसमाश्रयात् ॥ ९ ॥  
तेषां संघर्षजोद्भूतः पावकः शतधा ज्वलन् ।  
अदहन्निखिलांल्लोकानुग्रः संवर्तकोऽनलः ॥ 3.9.१० ॥  
संपर्वतांस्तरून् गुल्माँल्लतावल्लीस्तृणानि च ।  
विमानानि च दिव्यानि पुराणि विविधानि च ॥ ११॥  
आश्रमांश्च तथा पुण्यान्दिव्यान्यातनानि च ।  
यानि चाश्रयणीयानि तानि सर्वाणि सोऽदहत् ॥ १२ ॥  
भस्मीभूतांस्ततः सर्वाँल्लोकाँल्लोकगुरुर्हरिः ।  
भूयो निर्वापयामास जलयुक्तेन कर्मणा ॥ १३ ॥  
सहस्रदृङ्महातेजा भूत्वा कृष्णो महाघनः ।  
दिव्यतोयेन हविषा तर्पयामास मेदिनीम् ॥ १४ ॥  
ततः क्षीरनिकाशेन स्वादुना परमाम्भसा ।  
शिवेन पुण्येन महीं निर्वाणमगमत् परम् ॥ १५ ॥  
ते नगा जलसंछन्नाः पयसः सर्वतोधराः ।  
एकार्णवजला भूत्वा सर्वसत्त्वविवर्जिताः ॥ १६ ॥  
महाभूतान्यपि च तं प्रविष्टान्यमितौजसम् ।  
नष्टार्कपवनाकाशे सूक्ष्मे जनविवर्जिते ॥ १७ ॥  
संशोषयित्वा पीत्वा च वसत्येकः सनातनः ।  
पौराणं रूपमास्थाय किमप्यमितबुद्धिमान् ॥ १८ ॥  
एकार्णवजले ह्यासीद् योगी योगमुपागतः ।  
अयुतानां सहस्राणि गतान्येकार्णवेऽम्भसि ।  
न चैनं कश्चिदव्यक्तं व्यक्तं वेदितुमर्हति ॥ १९ ॥  
जनमेजय उवाच  
एकार्णवविधिः कोऽयं यश्चैव परिकीर्तितः ।  
क एष पुरुषो नाम किं योगः कश्च योगवान् ॥ 3.9.२०॥  
वैशम्पायन उवाच  
एतावन्तमसौ कालमेकार्णवविधिं प्रति ।  
करिष्यतीमं भगवानिति कश्चिन्न बुध्यते ॥ २१ ॥  
न वै माता न च द्रष्टा न ज्ञाता नैव पार्श्वगः ।  
न स्मावगच्छते कश्चिदृते तं देवमीश्वरम् ॥ २२ ॥  
नभः क्षितिं पवनमथ प्रकाशयन्  
प्रजापतिं भुवनचरं सुरेश्वरम् ।  
पितामहं श्रुतिनिलयं महामुनिं  
शशास भूः शयनमरोचयत् प्रभुः॥ २३ ॥  
इति श्रीमहाभारते खिलभागे हरिवंशे भविष्यपर्वणि पुष्करप्रादुर्भावे नवमोऽध्यायः ॥ ९ ॥