+++
title = "११७"

+++
वैशम्पायन उवाच  
इत्युक्त्वा ब्राह्मणं कृष्णः सात्यकिं पुनराह सः ।  
गत्वा शैनेय विप्रेण ब्रूहि मद्वचनात् तयोः ॥ १ ॥  
यन्मयोक्तमशेषेण वद गत्वा तयोः पुरः ।  
यथा नः संगतिर्युद्धे तथा वद बलात् तदा ॥ २ ॥  
धनुरादाय गच्छ त्वं बद्धगोधाङ्गुलित्रवान् ।  
एकेनाश्वेन गच्छ त्वमसहायो यदूत्तम ॥ ३ ॥  
सात्यकिस्तं तथेत्युक्त्वा हयमारुह्य शीघ्रगम् ।  
गन्तुमैच्छत् ततो राजन्नसहायः स सात्यकिः ॥ ४ ॥  
जनार्दनं विसृज्याशु दूतं तं यादवेश्वरः ।  
अहो धार्ष्ट्यमहो धार्ष्ट्यमित्युवाच जनार्दनः ॥ ५ ॥  
नमस्कृत्य तदा दूतो माधवं माधवेश्वरम् ।  
स ययौ शाल्वनगरं शैनेयेन समन्वितः ॥ ६ ॥  
ततः प्रविश्य धर्मात्मा ब्राह्मणो ब्रह्मवित्तमः ।  
आसनं महदास्थाय विसृज्य यादवे पुनः ॥ ७ ॥  
आस्ते सुखं यदा विप्रः शैनेयेन समन्वितः ।  
अथ तं हंसडिम्भयोर्दर्शयामास सात्यकिम् ॥ ८ ॥  
दूतोऽयं सात्यकिः प्राप्तः सव्यो बाहुरयं हरेः ।  
तस्य तद् वचनं श्रुत्वा हंसः प्राह वचस्तदा ॥ ९ ॥  
श्रुतः समागमः पूर्वमद्य दृष्टो मया त्वसौ ।  
धनुर्वेदे च वेदे च शास्त्रे शस्त्रे तथैव च ॥ 3.117.१० ॥  
निपुणोऽयं सदा धीर इत्येवमनुशुश्रुम ।  
अथो दृष्टिपथं प्राप्तः प्रीतिं नौ विदधात्यसौ ॥ ११ ॥  
कुशलं वासुदेवस्य बलभद्रस्य वा पुनः ।  
कुशलाः सात्वताः सर्वे उग्रसेनपुरोगमाः ॥ १२ ॥  
तथेति सात्यकिः प्राह मन्दमुन्मथिताननः ।  
ततो जनार्दनं प्राह हंसो वाक्यविशारदः ॥ १३ ॥  
अपि दृष्टस्त्वया चक्री सिद्धं नः कार्यमीहितम् ।  
वद सर्वमशेषेण मा वृथा कालमत्यगाः ॥ १४ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हंसवाक्ये सप्तदशाधिकशततमोऽध्यायः ॥ ११७ ॥