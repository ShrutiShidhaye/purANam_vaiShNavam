+++
title = "०२८"

+++
वैशम्पायन उवाच  
दिशं जिगमिषुर्दिव्यामुत्तरां सत्यसाधनः ।  
तथा स धातुनिचये पुण्ये पर्वतरोधसि ॥ १ ॥  
विष्णुः परमधर्मात्मा एकपादेन तिष्ठति ।  
दशवर्षसहस्राणि पुष्करे पुष्करेक्षणः ॥ २ ॥  
आत्मन्यात्मानमाधाय तपसा ब्रह्मसम्भवः ।  
घटते कर्मणोग्रेण लोकमुत्थानकारणात् ॥ ३ ॥  
भासुरो भस्मनाऽऽच्छाद्य गात्राणि स्वयमात्मनः ।  
अष्टौ वर्षसहस्राणि सहस्रं च तपोधनः ॥ ४ ॥  
तेजसा तेन ज्योतींषि विभाव्य ब्राह्मणर्षभः ।  
तिष्ठते नभसो मध्ये योगात्मा भावयञ्जगत् ॥ ५ ॥  
सोमो विषयमाक्षिप्य मनसा धारयन्मनः ।  
युक्तः परमधर्मात्मा ब्राह्मीं सिद्धिमुपागतः ॥ ६ ॥  
सम्प्रदृश्यत सर्वत्र दिवि भुव्यन्तरे तथा ।  
ज्योतिष्णु कर्म कुर्वाणो बहुरूपः स सम्पदा ॥ ७ ॥  
महेश्वरोऽतिगूढान्मा वृषरूपेण तिष्ठति ।  
उद्धृत्य दक्षिणं पादं वायुभक्षः समाहितः ॥ ८ ॥  
अष्टौ वर्षसहस्राणि स्रहस्रं शतमेव च ।  
महायोगी महादेवो नियमाद् ब्रह्मसम्भवः ॥ ९ ॥  
अथ वायुर्घनीभूतो अन्ते चरति गोपतेः ।  
फेनीभूतं समुद्गारैः पवनं निर्गिरन्मुखात् ॥ 3.28.१० ॥  
स निष्क्रान्तस्ततो वक्त्रात्प्राणेन परमाप्तवान् ।  
निर्यासभूतः पतितो नैवार्द्रो नैव पार्थिवः ॥ ११ ॥  
स फेनो वारिणाऽऽविश्य चचार वसुधातले ।  
नैवार्द्रो नैव शुष्काङ्गो वायुसंघातमागतः ॥ १२ ॥  
तत्काले फेनमुत्क्षिप्य पवनः सह वारिणा ।  
निरालम्बे निरालम्बस्त्वभ्राणि समपद्यत ॥ १३ ॥  
ते क्षिपन्ति पयो भूमावात्मानं स्वेन घट्टिताः ।  
नीलमेघारुणप्रख्या नैवाद्रा नैव पार्थिवाः ॥ १४ ॥  
ब्राह्मीं मूर्तिं समाधाय वायुः सर्वत्रगो वशी ।  
समाः सहस्रं सम्पूर्णं चचार विपुल तपः ॥ १५ ॥  
वह्निर्बहुजटी भूत्वा चीरवल्कलवासभृत्  
तपस्तप्यदनाहारो मौनमास्थाय पौष्करे ॥ १६ ॥  
वर्षाणां च सहस्राणि त्रीणि चैकं च यत्नतः ।  
तस्याग्नेस्तेजः सम्भूतो महानग्निः प्रवर्तते ॥ १७ ॥  
स्वर्गप्रकाशं कृत्वा च स्वर्गवासी तमोनुदः ।  
दिवि भूतप्रकाशाख्यस्तपसा ब्रह्मसम्भवः ॥ १८ ॥  
तत्तमो भुवि राजेन्द्र मानुषेषु प्रतिष्ठितम् ।  
भास्करस्तेजसंहारस्ततो भवति सत्तमः ॥ १९ ॥  
मर्त्यानां सर्वभूतानां तेज आक्षिप्य वर्तते ।  
न तु योगबले राजन् ब्राह्मणस्य विशेषतः ।  
तत्तमोनाशयेद् रात्रौ नाप्यहोभविताद्वयम् ॥3.28.२० ॥  
पुष्पमित्रो महातेजा यक्षः सर्वत्रगो वशी ।  
तपश्चरति धर्मात्मा पुष्करेषु समाहितः ॥ २१ ॥  
महेन्द्रशिखराद्धारा यावन्त्यो यान्ति मेदिनीम् ।  
तावत्स्वरूपमास्थाय तिष्ठते निखिलाः समाः ॥ २२ ॥  
जानुभ्यां पतितो भूमौ ज्योतिर्नभसि पश्यति ।  
समाः सहस्रं निखिलं नेत्रैरनिमिषैर्जगत् ॥ २३ ॥  
नेत्राणि बहुधा तस्य नेत्रान्तैरभिनिःसृताः ।  
मध्यन्दिनकरे प्राप्ते रश्मिवान् सपरिग्रहे ॥ २४ ॥  
ते रश्मयः प्रभानेत्रैः शतशोऽथ सहस्रशः ।  
रराज तेजःसंयोगाद् विद्वद्भिरिव पावकः ॥ २५ ॥  
स विस्फुलिङ्गैर्नेत्रान्तैरादित्यमनुवर्तते ।  
कर्मणोऽन्ते युगान्ते वा जगतो बहुरूपिणः ॥ २६ ॥  
बहुतापः पुनर्भूत्वा निषण्णो वसुधातले ।  
समाः सहस्रं सम्पूर्णं तपस्तेपे सुदारुणम् ॥ २७ ॥  
निगृहीतेन्द्रियो भूत्वा अप्सरोभिर्ललाम ह ।  
मेरोः शिखरमासाद्य कामं कामेन निर्वमन् ॥ २८ ॥  
तपःकामः स यक्षस्तु कुबेरो नरवाहनः ।  
विष्णुरेव तपोऽध्यक्षस्तेजसोऽन्ते विजृम्भति ॥ २९ ॥  
न हि कश्चित् पुमानस्ति य एवं तप आचरेत् ।  
त्रिषु लोकेषु राजेन्द्र ऋते विष्णुं सनातनम् ॥ 3.28.३० ॥  
वासुकिर्बहुशीर्षस्तु नागेन्द्रो मौनमास्थितः ।  
तप आचरते सम्यङ् निधाय मनसा मनः ॥ ३१ ॥  
शेषः सत्यधृतिर्नागो बलवान् ब्रह्मसम्भवः ।  
वृक्षमारुह्य धर्मात्मा अवाक्छीर्षोऽवलम्बते ॥ ३२ ॥  
जिह्वाभिर्लेलिहानाभिर्गात्रजं विषमुत्सृजन् ।  
समाः सहस्रं सम्पूर्णं निराहारस्तपोधनः ॥ ३३ ॥  
कालकूटं विषं तद्धि सुमहत् समपद्यत ।  
येन लोको ह्यभिग्रस्तो न सुखं विन्दते नृप ॥ ३४ ।  
सर्वत्रानुगतं तीक्ष्णं भुजङ्गेषु महीपते ।  
जङ्गमं स्थावरं चैव सर्वत्रानुगतं विषम् ॥ ३५ ॥  
परस्परविवृद्धेन हिंसायुक्तेन भारत ।  
नाशयत्यान्मनोऽङ्गानि तेन तीक्ष्णेन भारत ॥ ३६ ॥  
अथ ब्रह्मा महाभागो भूतानां हितकाम्यया ।  
मन्त्रं विसृजते राजन् ब्रह्माक्षरमहिंसकम् ॥ ३७ ॥  
गरुत्मान् विततैः पक्षैर्नखाग्रैः सलिलं महीम्।  
समाः सहस्रं सम्पूर्णं चूलाग्रेणावलम्बिना ॥ ३८ ॥  
पर्णभारैश्च विकचैर्विस्तीर्णैर्वसुधातले ।  
रराज वसुधा चैव पर्णैर्बहुविचित्रितैः ॥ ३९ ॥  
येन वृत्तेन जीवेयुः सर्वभूतानि भारत ।  
इह लोके मनुष्येन्द्र देवलोके च भारत ।  
द्यौरिवाचितनक्षत्रा मही तलविसर्पिभिः ॥ 3.28.४० ॥  
हिमवान् हिमसम्पाते भवत्येकचरो वशी ।  
पुष्कराम्भसि धर्मात्मा मत्स्योल्लिखितमूर्धजः ॥ ४१ ॥  
अथ स्वबलमाक्रम्य पृथिवीं प्रांशुद्वाहिनीम् ।  
तपश्चरति धर्मात्मा बाहुमुद्यम्य दक्षिणम् ॥ ४२ ॥  
साग्रं वर्षसहस्रं च शतमेकं च सुव्रत ।  
तपश्चरति संयोगाद् वायुभक्षः समाहितः ॥ ४३ ॥  
समाधियोगात् सङ्गाद् वा ब्रह्मयोगस्य भारत ।  
येनेयं पृथिवी राजन् धार्यते ब्रह्मयोनिना ॥ ४४ ॥  
अनाद्यन्तेन नित्येन सर्वत्र विषयैषिणा ।  
योऽसौ विष्णुरगाधात्मा परमात्मा निराकृतिः ॥ ४५ ॥  
दिने निषण्णो भवति रात्रौ भवति वै स्थिरः ।  
सत्यसंधः स धर्मात्मा कामकारकरो भवेत् ॥ ४६ ॥  
तस्य यः सोद्यतः पाणिः पृथिव्यां पृथिवीसमः ।  
रात्रौ स तपनो भवति मण्डलं विपुलं नभः ॥ ४७ ॥  
स चन्द्रविषयं राजञ्छमयामास रुन्धति ।  
ग्रहाणां गतयश्चैव ताराणां च विशेषतः ॥ ४८ ॥  
तां छायामाक्षिपन् सोमात्स्रवद्भिर्मण्डलेन वै।  
पृथिव्यां दक्षिणो हस्तो महायोगी महामनाः ॥ ४९ ॥  
सैषा छाया शशीभूता शशिमण्डलमाविशत् ।  
अलिङ्गा पृथिवीलिङ्गादद्भुतादक्षया दिवि ॥ 3.28.५० ॥  
अङ्गाङ्गान्युपगृह्यैव तपश्चरति निश्चयात् ।  
प्रोक्ष्य पादौ तु सतलौ पृथिवी तपसि स्थिता ॥ ५१ ॥  
सूर्यार्चिभिः पीयमानादाक्षिप्यत मही तले ।  
महीमिवाम्बुवसनां युगान्ते विष्णुतेजसा ॥ ५२ ॥  
रराज सूर्यरश्मिभिर्व्यतिषिक्ता महानदी ।  
स्फाटिकेव शुभा सैषा काञ्चनैर्धातुभिर्वृता ॥ ५३ ॥  
आदित्येन समादत्ता रश्मितेजोऽभिसम्भवैः ।  
मण्डलान्तर्गता देवी चक्षुषा नोपलभ्यते ॥ ५४ ॥  
रश्मिभिः पुनरुत्तीर्णा ततो योगेन धावति ।  
आकाशगङ्गा संवृत्ता विपुलैरम्बुविग्रहैः ॥ ५५ ॥  
शीतच्छायैश्च तरुभिर्लताभिश्च सुगन्धिभिः ।  
पद्मखण्डैश्च विविधैः शुशुभे दिव्यगन्धिभिः ॥ ५६ ॥  
काञ्चनापीडजघना स्फाटिकान्तरमेखला ।  
पद्मरेणुसिता पीता चक्रवाकावतंसिका ॥ ५७ ॥  
नीलगर्भसुकेशान्ता पुष्पसंचयसंकुला ।  
शोभते विप्रसर्पन्ति प्रमदेव विभूषिता ॥ ५८ ॥  
सैषा गङ्गा फलं लेभे पुष्करेण समाहिता ।  
सुतपा चन्द्रविहिता लोकानां धारणे रता ॥ ५९ ॥  
सरस्वती स्वरैर्व्यक्तैरधीते ब्रह्मवादिनी ।  
पृष्ठात् प्रयाता शैलेन्द्रे मन्दरे मन्दगामिनी ॥ 3.28.६० ॥  
ऋङ्मयांश्चतुरो वेदान् पादैश्चतुर्भिरावृतान् ।  
यजुर्भिः सामभिश्चैव ग्रथिताञ्छिक्षया तदा ॥ ६१ ॥  
ऋषिभिर्ज्वलनप्रख्यैस्तपसा दग्धकिल्बिषैः ।  
सुपार्श्वस्य गिरेः पादे परिदायैः सुपारणैः ॥ ६२ ॥  
निःस्वनं सर्वभूतानि नियमैश्च न शृण्वते ।  
मन्दराग्रे विसर्पन्तं जगत्कृत्स्नमतीन्द्रियम् ॥ ६३ ॥  
विरामनियमे प्राप्ते तूष्णींभूता बभूव ह ।  
न वाचमीरयेद् देवी नियमात् सत्यवादिनी ॥ ६४ ॥  
अथ भूतानि सर्वाणि तूष्णींभूतानि सर्वशः ।  
न शेकुरभिधानार्थं व्याहर्तुं वदनैर्बलात् ॥ ६५ ॥  
विभज्य योगं मनसा सर्वभूतेष्वनुग्रहम् ।  
सरस्वती तीरयुता व्याजहार महास्वनम् ॥ ६६ ॥  
सरस्वत्या समायुक्तां शिक्षां गृह्णन्ति देहिनः ।  
तस्मिन्नेवाथ ते सर्वे गानं गायन्ति शिक्षया ॥ ६७ ॥  
आदित्या वसवो रुद्रा मरुतश्चाश्विभिः सह ।  
जटिलाश्चीरवसना मुञ्जमेखलधारिणः ॥ ६८ ॥  
गन्धर्वाः किन्नराश्चैव सनागाः सह चाम्भसः ।  
तपश्चरन्ति सहिताः पुष्करेषु मनीषिणः ॥ ६९ ॥  
अपि कीटपतङ्गैश्च सह सर्वैः सरीसृपैः ।  
शोषयन्ति शरीराणि तपसोग्रेण यत्नतः ॥ 3.28.७० ॥  
विष्णुर्विष्णुत्वमापन्नो देहान्तरविसृष्टवान् ।  
संरक्षति महायोगी सर्वांस्तान् सहचारिणः ॥ ७१ ॥  
पुष्करे रमते विष्णुर्विष्णुरेव द्विधा कृतः ।  
दीप्यमानः स्वतेजोभिर्विधूम इव पावकः ॥ ७२ ॥  
सोऽग्निर्मनःसमुद्भूतः पृथिवीं तापयन्निव ।  
प्रधावति समं तेन मण्डलं दशयोजनम् ॥ ७३ ॥  
विरराजार्चिभिर्दीप्तैः पृष्ठतश्चावलम्बिभिः ।  
विशीर्णपार्थिविभवैर्मयूखैरिव दीपितः ॥ ७४ ॥  
तस्याग्नेर्विस्फुलिङ्गानां न शेकुर्लङ्घने रताः ।  
विप्रकीर्णस्य वसुधामर्यादामिव भास्करम् ॥ ७५ ॥  
सोऽग्निर्दीप्य विभज्यांशून्विधूम इव पावकः ।  
ऋत्विग्भिर्ज्वलनप्रख्यैर्विक्रीयत इवाध्वरे ॥ ७६ ॥  
सोऽग्निर्धूमगतस्तत्र तिष्ठते विपुलं तदा ।  
यावद्विष्णुक्रमः प्राप्तो नियमस्य समापनात्॥ ७७॥  
रक्षां कृत्वा स्थितं विद्याद् विष्णुर्विष्णुपराक्रमः ।  
भूत्वा शतशरीरो वै नागो बालाहकोऽभवत् ॥ ७८ ॥  
तमग्निमात्मसंसृष्टं लेलिहानं महामतिम् ।  
प्रतिप्रवृत्तं तेजोभिर्भूतानां हितकाम्यया ॥ ७९ ॥  
वारिणा सुखशीतेन प्राणिनां प्राणवर्धनः ।  
न्यषिञ्चद् दहनं तत्र नागो बालाहकस्तदा ॥ 3.28.८० ॥  
ततः सिद्धगणैर्जुष्टः पुष्करे तप्यते तपः ।  
संहृत्य मनसाऽऽत्मानं महायोगी महाबलः ॥ ८१ ॥  
पादगात्राणि संहृत्य मनो मूर्ध्नि विधारयन् ।  
अचलं स्थानमासाद्य तूष्णीभूतो बभूव ह ॥ ८२ ॥  
एष धर्मो हि धर्माणां नोपधानविकल्पितः ।  
हितः सर्वेषु भूतेषु इह चामुत्र चोभयोः ॥ ८३ ॥  
अथ दैत्या हतास्तत्र समागम्योद्यतायुधाः ।  
मायाप्राप्तैर्बहुविधैर्नगरैरभिसंवृताः ॥ ८४॥  
अग्निं दैत्याः पर्वताग्रैरभिघ्नन्ति परंतप ।  
ज्वलन्तं ज्वलनप्रख्या महाकाया महाबलाः ॥ ८५ ॥  
मेघीभूताश्च मायाभिर्वर्षन्ति बलदर्पिताः ।  
तस्मिन्नेवाभिसंघाते ससंघातं महाबलम् ॥ ८६॥  
ते शैलास्त्वर्षिषा दग्धाः शतशोऽथ सहस्रशः।  
युगान्ते प्रभुरादित्यः प्रजा इव दिधक्षति ॥ ८७ ॥  
न शेकुरग्निं दैत्यास्ते मायाभिर्मुखमुद्यतम् ।  
आदित्यमिव दीप्यन्तं नभः सूर्योदये यथा ॥ ८८ ॥  
विहितैरुद्यमैः सर्वे देत्या भग्नपराक्रमाः ।  
गन्धमादनमासाद्य निषण्णा नगमूर्धनि ॥ ८९ ॥  
स चाग्निर्वैष्णवैर्लोकैर्विद्युद्भिः सह संगतः ।  
अन्तरिक्षचरान् दैत्यान् निर्दहन्व्यचरद् दिवि ॥3.28.९०॥  
नागो बालाहकश्चैव मेघैः संघातमागतः ।  
मुमोच सलिलं भूमौ पर्जन्य इव वृष्टिमान् ॥ ९१ ॥  
मन्त्रैः संचोदितो नागो द्विजेभ्यो वदनोद्गतैः ।  
मुमोच तोयसंघातं मानयन् विप्रजं जनम् ॥ ९२ ॥  
इति श्रीमहाभारते खिलभागे हरिवंशे भविष्यपर्वणि पौष्करे अष्टाविंशोऽध्यायः ॥ २८ ॥