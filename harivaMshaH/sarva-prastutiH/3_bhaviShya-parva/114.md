+++
title = "११४"

+++
वैशम्पायन उवाच  
ततः प्रायाद्धरिं विष्णुं ब्राह्मणो ब्रह्मवित्तमः ।  
हयेनैकेन राजेन्द्र त्वरितं स ययौ नृप ॥ १ ॥  
यथा निदाघसमये सूर्यांशुपरिपीडितः ।  
पान्थो याति जलं दृष्ट्वा त्वरितं तत्पिपासया ॥ २ ॥  
धावत्येव तथा विप्रो हरिं द्रष्टुं जनार्दनः ।  
गच्छन्स चिन्तयामास चोदयन्हयमुत्तमम्॥ ३ ॥  
हंस एव प्रियो मह्यं कुर्यात् प्रियहितं मम ।  
तथा हि प्रेषितस्तेन हरिं पश्याम्यहं प्रभुम् ॥ ४ ॥  
अहमेव सदा धन्यो मत्तो ह्यभ्यधिको न हि ।  
यतो द्रक्ष्याम्यहं विष्णुं वसन्तं द्वारकापुरे ॥ ५ ॥  
सा हि मे जननी धन्या हरिं दृष्ट्वा पुनर्गतम् ।  
कृतार्थं सर्वदा देवी द्रक्ष्यत्येषा मनस्विनी ॥ ६ ॥  
मुखमुन्निद्रहेमाब्जकिञ्जल्कसदृशप्रभम् ।  
द्रक्ष्यामि देवदेवस्य चक्रिणः शार्ङ्गधन्वनः ॥ ७ ॥  
'मैं शार्ङ्ग धनुष धारण करनेबाले देवाधिदेव श्रीकृष्णके  
उश्च मुखका दर्शन करूँगा३ जो विकसित सुवर्णमय कमलके  
केसरकीन्ही कान्तिसे प्रकाशित होता हैं ॥ ७ ॥  
वपुर्द्रक्ष्याम्यहं विष्णोर्नीलोत्पलदलच्छवि ।  
शङ्खचक्रगदाशार्ङ्गवनमालाविभूषितम् ॥ ८ ॥  
नेत्रे ते देवदेवस्य पद्मकिञ्जल्कसप्रभे ।  
पश्याम्यहमदीनात्मा नष्टदुःखोऽस्मि निर्वृतः ॥ ९ ॥  
अपि द्रक्ष्यति योगात्मा सौम्येनैव स्वचक्षुषा ।  
अपि वा मत्प्रियं ब्रूयात् स्वस्ति चेति च वा वदेत्॥ 3.114.१०॥  
द्रक्ष्यामि चक्रिणो वर्ष्म ततस्त्रैलोक्यसंनिभम् ।  
पादाब्जं चक्रिणो द्रष्टुं त्वरत्येव च मे मनः ॥ ११ ॥  
वक्षःस्थलं सदा विष्णोः स्फुरद्रत्नप्रभायुतम् ।  
पश्यन्निव च गच्छामि स्मरश्चानिशमीश्वरम् ॥ १२ ॥  
पीतकौशेयवसनं लम्बहारविभूषितम् ।  
ईषत्स्मिताधरं विष्णुं पश्यामि च पुनः पुनः ॥ १३ ॥  
स्मरतश्च हरे रूपं रोमहर्षोऽयमीदृशः ।  
गच्छतश्च पुरो भाति शङ्खचक्रगदासिमान् ॥ १४ ॥  
यातीव च पुरो भाति मह्यं देवा जगद्गुरुः ।  
एषोऽयमिति मे वक्तुं जिह्वा प्रस्फुरतीव तम् ॥ १५ ॥  
इदं दुःखतरं मन्ये करं देहीति मद्वचः ।  
इदं तत्साहसं मन्ये तद्वचस्तस्य भूपतेः ॥ १६ ॥  
हंसस्य करदो विष्णुस्तदाज्ञापरिचारकः ।  
तस्य सर्वं पुरो गत्वा वक्ताहं किल निर्दयः ॥ १७ ॥  
मूढानामग्रणीरस्मि निर्लज्जश्च तथा वदन् ।  
करं देहि हरे विष्णो हंसस्य यदुपुङ्गव ॥ १८ ॥  
लवणानि बहून्याशु दातव्यानि करात्मना ।  
इति वक्तुं न मे युक्तं पुरतस्तस्य शार्ङ्गिणः ॥ १९ ॥  
तथापि मित्रभावात् तु वक्तव्यं घोरमीदृशम् ।  
कष्टो ह्ययं मित्रभावो मनुष्याणां कृतात्मनाम्॥ 3.114.२० ॥  
अथवा सर्वविद् विष्णुः सर्वस्य हृदि संस्थितम्।  
जानात्येव सदा भावं प्राणिनां शोभने रतः ॥ २१ ॥  
तथा सति न मे दोषो मित्रभावो यतो ह्ययम् ।  
सर्वथा रक्षतां विष्णुर्घोरं वक्तुं यतस्य मे ॥ २२ ॥  
द्रक्ष्याम्यहं जगन्नाथं नीलकुञ्चितमूर्धजम् ।  
कम्बुग्रीवधरं विष्णुं श्रीवत्साच्छादितोरसम् ॥ २३ ॥  
स्फुरत्पद्ममहाबाहुं रत्नच्छायाविराजितम् ।  
द्रक्ष्यामि केशवं विष्णुं चक्रिणं यादवेश्वरम् ॥ २४ ॥  
अचिन्त्यविभवं देवं भूतभव्यभवत्प्रभुम् ।  
आत्मेच्छया जगद्रक्षं द्रक्ष्यामि जलशायिनम् ॥ २५ ॥  
कृतार्थः सर्वथा चाहं भवामि विगतज्वरः ।  
अद्य मे सफलं जन्म साक्षाद् दृष्टवतो हरिम् ॥ २६ ॥  
अद्य मे सफला यज्ञाः साक्षात्कृतवतो हरिम् ।  
नेत्रे मे सफले विष्णुं पश्यतश्च जगन्मयम् ॥ २७ ॥  
प्रीतिमानस्तु मे विष्णुर्वक्तुर्घोरस्य कर्मणः ।  
उन्मिषन्नेत्रयुग्मेन द्रक्ष्यामि सकृदीश्वरम् ॥ २८ ॥  
आमूलमसकृद् विष्णुं पश्यामि च पुनः पुनः ।  
पिबामि नेत्रयुग्मेन वपुः कृष्णस्य केवलम् ॥ २९ ॥  
धारयिष्याम्यहं पांसुं तत्पादप्रभवं शिवम् ।  
ततः कृतार्थतां यास्ये स्वर्गमार्गो हि तद्रजः ॥ 3.114.३० ॥  
मेघगम्भीरनिर्घोषं श्रोष्यामि च हरेः स्वरम् ।  
पादाब्जं चक्रिणो विष्णोः पश्यामि च जगत्पतेः ॥ ३१ ॥  
पश्यामि च हरेर्वक्त्रं पूर्णेन्दुसदृशप्रभम् ।  
हरेरिदं जगद् रूपं पश्यामीव च सर्वतः ॥ ३२ ॥  
प्रसीदतु सदा विष्णुरयुक्तं वक्तुमिच्छतः ।  
आलोलकुण्डलयुतं हरिचन्दनचर्चितम् ॥ ३३ ॥  
स्फुरत्केयूररत्नार्चिर्बाहुद्वयविराजितम् ।  
सव्ये द्योतन्महाशङ्खं रश्मिजालविराजितम् ॥ ३४ ॥  
प्रोद्यद्भास्करवर्णाभं चक्रज्वालाविराजितम् ।  
प्रोज्ज्वलत्कङ्कणयुतं तप्तजाम्बूनदाङ्गदम् ॥ ३५ ॥  
पीतकौशेयवसनं विस्तीर्णोरस्कमच्युतम् ।  
कदा द्रक्ष्यामि देवेशमिदानीमथवान्यदा ॥ ३६ ॥  
सर्वथा कृतकृत्योऽहं यद्वपुर्द्रष्टुमुद्यतः ।  
नमो मह्यं नमो मह्यं यतो द्रष्टुमहं हरिम् ॥ ३७ ॥  
उद्यतोऽस्मि जगन्नाथं बलभद्रकृतास्पदम् ।  
द्रक्ष्याम्यवश्यमद्यैव जिष्णुं विष्णुं जगद्गुरुम् ॥ ३८ ॥  
श्रीकौस्तुभोद्भवरुचि स्फुरितोरुवक्षः पीताम्बरं मकरकुण्डलपङ्कजाक्षम् ।  
कृष्णं किरीटवरचक्रगदोर्ध्वहस्तं तेजोमयं मम हरेर्वपुरस्तु भूत्यै ॥ ३९ ॥  
वेदोदधौ विशदशास्त्रमहाहियोगे निष्णातशुद्धमतिमन्दरमथ्यमाने ।  
उद्योतमानममरैरनिशं निषेव्यं नारायणाख्यममृतं प्रपिबामि वाद्य ॥ 3.114.४० ॥  
ध्येयं मुमुक्षुभिरमेयमनाद्यनन्तं स्थूलं सुसूक्ष्मतरमेकमनेकमाद्यम् ।  
ज्योतिस्त्रिलोकजनकं त्रिदशैकवन्द्यमक्ष्णोर्ममास्तु सततं हृदयेऽच्युताख्यम् ॥४१  
चिन्तयन्निति विप्रेन्द्रो ययौ द्वारवतीं पुरीम् ।  
मत्वा कृतार्थमात्मानं वाहयन् हयमुत्तमम् ॥ ४२ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने विप्रस्य द्वारवतीगमने चतुर्दशाधिकशततमोऽध्यायः ॥ ११४ ॥