+++
title = "०५६"

+++
वैशम्पायन उवाच  
तस्मिन् महाहवे रौद्रे तुमुले लोमहर्षणे ।  
ववर्षुः शरवर्षाणि संरब्धा देवदानवाः ॥ १ ॥  
व्याक्रोशन्त गजास्तत्र शरघातप्रपीडिताः ।  
अश्वाश्च पर्यधावन्त हतारोहा दिशो दश ॥ २ ॥  
उत्पत्य निपतन्त्यन्ये शरवर्षप्रपीडिताः ।  
देवानां दानवानां च गजाश्वरथिनां रणे ॥ ३ ॥  
समरे तत्र शूराणामन्योन्यमभिधावताम् ।  
धनुर्ज्यातलशब्देन न प्राज्ञायत किंचन ॥ ४ ॥  
शरशक्तिगदाभिस्ते खड्गैश्चामिततेजसः ।  
निजघ्नुर्महतीं सेनामन्योन्यस्य परंतप ॥ ५ ॥  
बाहूनामुत्तमाङ्गानां कार्मुकाणां च संयुगे ।  
राशयस्तत्र दृश्यन्ते देवदैत्यसमागमे ॥ ६ ॥  
अश्वानां कुञ्जराणां च रथानां च वरूथिनाम् ।  
नान्तं समभिगच्छन्ति निहतानां सुरासुरैः ॥ ७ ॥  
गदाभिरसिभिः प्रासैर्भल्लैः संनतपर्वभिः ।  
योधास्तत्राभ्यहन्यन्त हस्त्यश्वं चामितं बहु ॥ ८॥  
प्रावर्तत नदी घोरा शोणितौघा तरङ्गिणी ।  
तदा मध्ये तु सैन्यानां केशशैवलशाद्वला ॥ ९ ।  
हाहाकारो महाशब्दो योधानामभवत् तदा ।  
दानवैर्हन्यमानानां त्रिदशानां महारणे ॥ 3.56.१० ॥  
वैशम्पायन उवाच  
तेषां तदभवद् युद्धं देवानामसुरैः सह ।  
विभीषणं महारौद्रं विकृतं भीमदर्शनम् ॥ ११ ॥  
विरोचनस्तु तत्रैव विष्वक्सेनं महाहवे ।  
जघान रुधिराभाक्षं साध्यं परमधन्विनम् ॥ १२ ॥  
तमायान्तमभिप्रेक्ष्य विष्वक्सेनः सुरैर्वृतः ।  
अमेयात्मा सुरश्रेष्ठः प्रत्यविध्यत् स्तनान्तरे ॥ १३॥  
साध्यस्य बाणाभिहतस्तोत्रार्पित इव द्विपः ।  
विरोचनः प्रजज्वाल क्रोधेनाग्निरिवाध्वरे ॥ १४ ॥  
स कार्मुकविनिर्मुक्तैः शरैर्दानवसत्तमः ।  
विष्वक्सेनं बिभेदाजौ दीप्तैः सप्तभिराशुगैः ॥ १५॥  
सोऽतिविद्धो बलवता दानवेन सुरोत्तमः ।  
मूर्च्छामभिजगामाशु ध्वजं चाप्याश्रयत्प्रभुः॥ १६ ॥  
ततः स पुनराश्वस्य साध्यो युद्धे मनो दधे ।  
विस्फार्य च महाचापं दैत्यमध्ये व्यवस्थितः ॥ १७ ॥  
विरोचनस्तु बलवानभ्ययुध्यत सर्वशः ।  
क्षोभयन् सुरसैन्यानि समन्तान्निशितैः शरैः। १८ ॥  
ततस्तस्यासुरेन्द्रस्य युद्ध्यमानस्य संयुगे ।  
श्रूयते तुमुलः शब्दो जीमूतस्येव गर्जतः ॥ १९ ॥  
जगर्ज च महाघोषो विनिघ्नन् देववाहिनीम् ।  
चण्डवेगाश्मवर्षी च सविद्युत्स्तनयित्नुमान् ॥ 3.56.२० ॥  
दिशो विद्रावयामास शरवर्षेण दानवः ।  
सर्वसैन्यानि देवानामुद्यतास्त्रो महाहवे ॥ २१ ॥  
ते प्राद्रवन्त वित्रस्ता रथेभ्यो रथिनस्तदा ।  
सादिनश्चाश्वपृष्ठेभ्यो भूमौ चापि पदातयः ॥ २२ ॥  
श्रुत्वा कार्मुकनिर्घोषं विस्फूर्जितमिवाशनेः ।  
सर्वसैन्यानि भीतानि निव्यलीयन्त संयुगे ॥ २३ ॥  
विरोचनभयत्रस्ता रथेभ्यो रथिनस्तदा ।  
पदातीनां ययुः संघा यत्र देवः शचीपतिः ॥ २४ ॥  
विष्वक्सेनस्य साध्यस्य सर्वतः सुमहाबलः ।  
पदा रक्षःसहस्राणि निजघान चतुर्दश ॥ २५ ॥  
अश्ववृन्देषु नागेषु रथानीकेषु चाभिभूः ।  
पदातीनां च संघेषु विनिघ्नन् प्रत्यदृश्यत ॥ २६ ॥  
वितत्य श्येनवत् पक्षौ सर्वतः स वरूथिनीम्।  
भित्त्वा छित्त्वा महाबाहुः शिरांस्याजौ ह्यकृन्तत॥ २७ ॥  
सादिनश्च पदाताश्च हतशेषा रथास्तथा ।  
विष्वक्सेनेन सहिता विरोचनमथाद्रवन् ॥ २८ ॥  
तेऽसिचर्मगदाशक्तिपरिघप्रासतोमरैः ।  
तमेकमभ्यधावन्त सिंहनादं प्रचक्रिरे ॥ २९ ॥  
ततः सोऽसिं समुद्यम्य जवमास्थाय दानवः ।  
वकर्त रथिनामाजौ शिरांसि च धनूंषि च ॥ 3.56.३० ॥  
रथनागाश्ववृन्देषु बलवानरिसूदनः ।  
विरोचनश्चरन् मार्गान् प्रकारानेकविंशतिम् ॥ ३१ ॥  
भ्रान्तमुद्भ्रान्तमाविद्धमाप्लुतं विप्लुतं प्लुतम्।  
सम्पातं समुदीर्णं च दर्शयामास दानवः ॥ ३२ ॥  
केचिद् वरासिना रुग्णा दानवेन महात्मना ।  
विनेदुश्छिन्नवर्माणो निपेतुश्च गतासवः ॥ ३३ ॥  
छिन्नपृष्ठा हतारोहा दानवेन महात्मना ।  
विद्रुताः स्वान्यनीकानि जघ्नुस्त्रिदशवारणाः ॥३४ ॥  
निपेतुरुर्व्यामाकाशे निकृता दृढधन्विना ।  
विविधास्तोमराश्चापा महामात्रशिरांसि च ॥ ३५ ॥  
प्रतीपमाहरन्नागानश्वांश्च दृढविक्रमान् ।  
चकर्त रथिनः कांश्चित् परामृश्य महाबलः ।  
सूतांश्चिच्छेद खड्गेन रथानपि च दानवः ॥ ३६ ॥  
मुहुरुत्पततो दिक्षु धावतश्च यशस्विनः ।  
मार्गांश्चरति वैचित्रान् व्यस्मयन्त ततोऽसुराः॥ ३७ ॥  
निजघान पदा काश्चिदाक्षिप्यान्यानपोथयत् ।  
खड्गेन चान्यांश्चिच्छेद नादेनान्यांश्च भीषयन्॥ ३८ ॥  
ऊरुस्तम्भगृहीताश्च निपतन्त्यपरे भुवि ।  
अपरे दैत्यमालोक्य भयात्प्राणानवासृजन् ॥ ३९ ॥  
तस्मिंस्तथा वर्तमाने युद्धे महति दारुणे ।  
रथौघगजपत्तीनां सुराणां च महाक्षये ॥ 3.56.४० ॥  
कुजम्भो दानवश्रेष्ठो ह्यंशमादित्यमाहवे ।  
योधयामास समरे वृषः प्रतिवृषं यथा ४१ ॥  
जघानाचलसंकाशो मत्तवारणविक्रमः ।  
स्फुरद्भिर्निशितैस्तीक्ष्णशरैर्बहुभिराशुगैः ॥ ४२॥  
देवसैन्यसहस्राणि सरथानि महाहवे ।  
तस्य बाणपथं प्राप्य नाभ्यवर्तन्त सर्वशः ॥ ४३ ॥  
प्रणेदुः सर्वभूतानि बभूवुस्तिमिरा दिशः ।  
देवानामजयः क्रूरः प्रत्यपद्यत दारुणः ॥ ४४ ॥  
अंशस्तु दानवेन्द्रस्य जघानोत्तमविक्रमः ।  
अनीकं दशसाहस्रं कुञ्जराणां तरस्विनाम् ॥ ४५ ॥  
आपतन्तं गजानीकं कुजम्भो वीक्ष्य दानवः ।  
गदापाणिरवारोहद् रथोपस्थादरिंदमः । ४६ ॥  
अद्रिसारमयीं गुर्वीं प्रगृह्य महतीं गदाम् ।  
अभ्यद्रवद् गजानीकं व्यादितास्य इवान्तकः ॥ ४७ ॥  
स गजान् गदया निघ्नन् व्यचरत्समरे बली ।  
कुजम्भो दानवश्रेष्ठो गदापाणिर्बलाधिकः ॥ ४८ ॥  
विशीर्णदन्तांश्च वद्वन्भिन्नकुम्भाम्बदारुणान् ।  
अकरोद् दानवश्रेष्ठ उद्दिश्योद्दिश्य तान् बली ॥ ४९ ॥  
विशीर्णदन्ता बहवो भिन्नकुम्भास्तथा परे ।  
कुजम्भेनार्दिता नागा व्यद्रवन्त दिशो दश ॥ 3.56.५० ।  
कुजम्भस्य च येऽमात्या दानवा घोरविक्रमाः ।  
नाराचैर्विविधैस्तीक्ष्णैरपास्तगजयोधिनः ॥ ५१ ॥  
क्षुरैः क्षुरप्रैर्भल्लैश्च पातैरञ्जलिकैः शितैः ।  
चिच्छेद चोत्तमाङ्गानि कुजम्भो दानवोत्तमः ॥ ५२ ॥  
शिरोभिः प्रपतद्भिस्तु गगनं प्रत्यपूर्यत ।  
अश्मवृष्टिरिवाकाशे बहुभिश्च सहाङ्कुशैः ॥ ५३ ॥  
कृत्तोत्तमाङ्गाः स्कन्धेषु गजानां गजयोधिनः ।  
अदृश्यन्त महाराज ताला विशिरसो यथा ॥५४ ॥  
आपतन्तं महानागमंशस्यासुरसत्तमः ।  
जघानैकेषुणा क्रुद्धस्ततः स विमुखोऽभवत् ॥५५ ॥  
विगाह्यैवं गजानीकं कुजम्भो दानवोत्तमः ।  
विनिघ्नन्प्रवरान्सैन्यान्गदया बलिनां वरः ॥ ५६ ॥  
एकप्रहाराभिहतान् कुजम्भेन महागजान् ।  
अपश्यन्त सुराः सर्वे पर्वतानिव पातितान् ॥ ५७ ॥  
कुजम्भस्य च मार्गेषु विशीर्णास्ते महागजाः ।  
वज्राहता इवेन्द्रेण विशीर्णा इव पर्वताः ॥ ५८ ॥  
अपश्यंस्त्रिदशाः सर्वे मूर्तिमन्तमिवान्तकम्।  
गजास्तथा व्यदीर्यन्त सिंहस्येवेतरे मृगाः ॥ ५९ ॥  
स बभौ तां गदां बिभ्रत् प्रोक्षितां गजशोणितैः ।  
व्यादितास्योऽनदत्क्रुद्धो रौद्ररूपो भयानकः ॥ 3.56.६० ॥  
यथा हि भगवान्क्रुद्धः प्रजानां संक्षये पुरा ।  
विक्रीडमानो गदया रणमध्ये महासुरः ॥ ६१ ॥  
गोपाल इव दण्डेन कालयन्स महागजान् ।  
क्रुद्धं कालमिवाकाले दण्डमुद्यम्य दानवम् ।  
अपश्यन्त सुराः सर्वे कुजम्भं भीमविक्रमम् ॥ ६२ ॥  
हतारोहास्तु तत्रान्ये प्रभिन्ना वारणोत्तमाः ।  
ते हन्यमाना गदया बाणैश्च भृशविक्षताः ॥६३ ॥  
असहन्तः कुजम्भस्य गदावेगं महाहवे ।  
स्वान्यनीकानि मृद्नन्तः प्राद्रवन्त महागजाः ॥ ६४ ॥  
महावात इवाभ्राणि विधमन् गदया गजान् ।  
अतिष्ठत्समरे दैत्यः कालः संवर्तको यथा ॥ ६५ ।  
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे कुजम्भस्योत्कर्षवर्णने षट्पञ्चाशत्तमोऽध्यायः॥५६॥