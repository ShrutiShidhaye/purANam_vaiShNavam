+++
title = "०१८"

+++
जनमेजय उवाच  
उपसर्गं च योगं च ध्यातव्यं चैव यत्पदम् ।  
न भूयः पुनरायाति मानुषं देहविग्रहम् ।  
सिद्धिं सिद्धिगुणांश्चैव श्रोतुमिच्छामि तत्त्वतः॥ १ ॥  
वैशम्पायन उवाच  
शृणु विस्तरतः सर्वं यथा पृच्छसि मेधया ।  
उपपन्नेन मनसा ब्रह्मादीनामनेकधा ॥ २ ॥  
पञ्चसिद्धिगुणांस्त्यक्त्वा पश्यतो ब्रह्मणो नृप ।  
योगयुक्तेन मनसा पञ्चेन्द्रियनिवासिनः ॥ ३ ॥  
ब्रह्मणश्चिन्तयानस्य ब्रह्मयज्ञं सनातनम् ।  
बहुरूपमनैश्वर्यात् प्रवर्तति निरोधनम् ॥ ४ ॥  
पञ्चेन्द्रियस्य ग्रामस्य नवद्वारस्य भारत ।  
कामक्रोधस्य लोभस्य संनिरुद्धस्य मेधया ॥ ५ ॥  
तेजसा मूर्ध्नि चाधाय धूमो दोधूयते महान् ।  
नीललोहितवर्णाभैः पीतैः श्वेतैश्च धातुभिः ॥ ६ ॥  
माञ्जिष्ठरागवर्णाभैः कपोतसदृशैस्तथा ।  
शुद्धवैदूर्यवर्णाभैः पद्मरागसमप्रभैः ॥ ७ ॥  
स्फाटिकैर्मणिवर्णाभैनागेन्द्रसदृशैस्तथा ।  
इन्द्रगोपकवर्णाभैश्चन्द्रांशुसलिलप्रभैः ॥ ८ ॥  
बहुवर्णैः सुधूमौघैरिन्द्रायुधसमप्रभैः ।  
सम्पतद्भिश्च युगपन्मेघैरिव समागतः ।  
निरुध्यत इवाकाशं पक्षवद्भिरिवाद्रिभिः ॥ ९ ॥  
ते धूमवर्णाः संघाता घनाः सलिलधारिणः ।  
निर्वेमुश्चैव तोयौघान् विविशुर्वसुधातले ॥ 3.18.१० ॥  
मूर्ध्नि चैव महानग्निर्मानसो धूयते प्रभुः ।  
युक्तः परमयोगेन शतशोऽर्चिभिरावृतः ॥ ११ ॥  
तस्यार्चेर्विस्फुलिङ्गानां सहस्त्राणि शतानि च ।  
विसस्रुः सर्वगात्रेभ्यो ज्वलन्निव युगाग्नयः ॥ १२ ॥  
यावत्यो वर्षधारास्तु तावत्यो ऽर्च्यो ऽनलस्य च ।  
स्रमेयुर्वारिधाराभिर्विपुले वसुधातले ॥ १३ ॥  
वर्णाभ्यां युज्यमानस्य वायुर्दोधूयते महान् ।  
दिव्यसिद्धगुणोद्भूतः सूक्ष्मप्राणविवर्धनः ॥ १४ ॥  
वेगवान् भीमनिर्घोषो बलवान् प्राणगोचरः ।  
तैरेव चाग्निसंघातैर्धातुभिः सह संगतः ॥ १५ ॥  
सहस्रशोऽथ शतशो मूर्तिं कृत्वा पृथग्विधाम् ।  
अग्निर्वायुर्जलं भूमिर्धातवो ब्रह्मचोदिताः ॥ १६ ॥  
समवायत्वमापन्ना बीजभूता महीपते ।  
संघातं ब्रह्मवेगेन धातवो गमिता नृप ॥ १७ ॥  
यद् ब्रह्म चक्षुपोर्मध्ये स सूक्ष्मः पुरुषो विराट् ।  
तयोरन्यान् बहून् सूक्ष्मान् ससृजे पुरुषोत्तमः॥ १८ ॥  
स एव भगवान्विष्णुर्व्यक्ताव्यक्तः सनातनः ।  
आधारः सर्वविद्यानां प्रलये प्रलयान्तकृत् ॥ १९ ॥  
तं मूर्ध्नि धातुभिर्नद्धं विशन्ति ब्रह्मचोदिताः ।  
तेऽन्तराः पुरुषाः सर्वे ज्ञातारः सुखदुःखयोः ॥ 3.18.२० ॥  
अथ चेष्टितुमारब्धा मूर्तयो ब्रह्मसम्मिताः ।  
भित्त्वा च धरणीं दैवीं प्रापद्यन्त दिशो दश ॥ २१ ॥  
इत्येते पार्थवाः सर्वे ऋषयो ब्रह्मनिर्मिताः ।  
तत्रैव प्रलयं याता भूमित्वमुपयान्ति च ॥ २२ ॥  
कर्मक्षयाद् विमुच्यन्ते धातुभिः कर्मबन्धनैः ।  
कर्मक्षयाद् विमुक्तत्वादिन्द्रियाणां च बन्धनात्॥ २३ ॥  
तामेव प्रकृतिं यान्ति अज्ञातां कर्मगोचरैः ।  
क्षराद् धूमक्षयं चैव अग्निगर्भास्तपोमयाः ॥ २४ ॥  
येन तन्तुरिवाच्छन्नो भावाभावः प्रवर्तते ।  
धूमादभ्रास्तु सम्भूता अभ्रात्तोयं सुनिर्मलम्॥ २५ ॥  
जगती जलात्तु सम्भूता जगत्येव च यत्फलम्  
फलाद्रसस्तु संजज्ञे रसात्प्राणस्तु देहिनाम्॥ २६ ॥  
रसश्च तन्मयो जज्ञे यत्तद् ब्रह्म सनातनम् ।  
प्रधानं ब्रह्म चोद्दिष्टं बहुभिः कारणान्तरैः ।  
ब्राह्मणैस्तपसि श्रान्तैः सत्यव्रतपरायणैः ॥ २७ ॥  
अव्यक्ताद् व्यक्तिमापन्नं स्वेन भावेन भारत ।  
अन्तःस्थं सर्वभूतेषु चरन्तं विद्यया सह ॥ २८ ॥  
कर्म कर्तेति राजेन्द्र विषयस्थमनेकधा ।  
नोपलभ्येत चक्षुर्भ्यां तपसा दग्धकिल्बिषैः ॥ २९ ॥  
उपलभ्येत चक्षुर्भ्यो ज्ञानिभिर्ब्रह्मवादिभिः ।  
निःसृतस्तु भ्रुवोर्मध्यान्मेघमुक्त इवांशुमान् ॥ 3.18.३० ॥  
चरद्भिः पक्षिवल्लोके निर्द्वन्द्वैर्निष्परिग्रहैः ।  
योगधर्मेण कौरव्य धुवमासाद्यते फलम् ॥ ३१ ॥  
प्रादुर्भावं क्षयं चैव भूतस्य निधनं तथा ।  
विधत्ते शतशो ब्रह्मा संक्षये च भवेत् तदा ॥ ३२ ॥  
कर्मणः कर्म योगज्ञो भूतेभ्यो नात्र संशयः ।  
अविनाशाय लोकस्य धर्मस्याप्यायनेन च ॥ ३३ ॥  
युगं द्वादशसाहस्रं सहस्रयुगसंहितम् ।  
एतद् ब्रह्मयुगं नाम युगानां प्रथमं युगम् ॥ ३४ ॥  
सहस्रयुगयोरन्ते संहारः प्रलयान्तकृत्।  
सूक्ष्मं भवति लोकानां निर्विकारमचेतनम् ॥ ३५ ॥  
तथा प्रलयमापन्नं जगत् सर्वं सनातनम् ।  
ब्रह्म सम्पद्यते सूक्ष्मं निर्मितं कारणैर्गुणैः ॥ ३६ ॥  
इति श्रीमहाभारते खिलभागे हरिवंशे भविष्यपर्वणि पौष्करे अष्टादशोऽध्यायः ॥ १८ ॥