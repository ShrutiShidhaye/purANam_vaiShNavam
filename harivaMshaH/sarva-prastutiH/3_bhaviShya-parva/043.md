+++
title = "०४३"

+++
वैशम्पायन उवाच  
ततो दृष्ट्वा महाबाहुं कालचक्रमिवागतम् ।  
नारसिंहवपुश्छन्नं भस्माच्छन्नमिवानलम् ॥ १ ॥  
विकुञ्चितसटं तस्य नारसिंहस्य भारत ।  
रूपौदार्यं वभौ तत्र सहस्रशशिसंनिभम् ॥ २ ॥  
अहो रूपमिदं चित्रं शङ्खकुन्देन्दुसंनिभम् ।  
अब्रुवन् दानवाः सर्वे हिरण्यकशिपुश्च सः ॥ ३ ॥  
एवं हि ब्रुवतां तेषां निर्दग्धानां महात्मनाम् ।  
नारसिंहेन चक्षुर्भ्यां चोदिताः कालधर्मणा ॥ ४ ॥  
हिरण्यकशिपोः पुत्रः प्रह्रादो नाम वीर्यवान् ।  
दिव्येन चक्षुषा सिंहमपश्यद् देवमागतम् ॥ ५ ॥  
तं दृष्ट्वा रुक्मशैलाभमपूर्वां तनुमास्थितम् ।  
विस्मिता दानवाः सर्वे हिरण्यकशिपुश्च सः ॥ ६ ॥  
प्रह्लाद उवाच  
महाराज महाबाहो दैत्यानामादिसम्भव ।  
न श्रुतं नैव दृष्टं च नारसिंहमिदं वपुः ॥ ७ ॥  
अव्यक्तप्रभवं दिव्यं किमिदं रूपमद्भुतम् ।  
दैत्यान्तकरणं घोरं शंसन्तीव मनांसि नः ॥ ८ ॥  
अस्य देवाः शरीरस्थाः सागरा सरितस्तथा ।  
हिमवान् पारियात्रश्च ये चान्ये कुलपर्वताः ॥ ९ ॥  
चन्द्रमाः सह नक्षत्रैरादित्याश्चाश्विनौ तथा ।  
धनदो वरुणश्चैव यमः शक्रः शचीपतिः ॥ 3.43.१० ॥  
मरुतो देवगन्धर्वा मुनयश्च तपोधनाः ।  
नागा यक्षाः पिशाचाश्च राक्षसा भीमविक्रमाः॥ ११ ॥  
ब्रह्मदेवः पशुपतिर्ललाटस्था विभान्ति वै ।  
स्थावराणि च भूतानि जङ्गमानि तथैव च ॥ १२ ॥  
भवांश्च सहितोऽस्माभिः सर्वैर्दैत्यगणैर्वृतः ।  
विमानशतसंकीर्णा तथाभ्यन्तरजा सभा ॥ १३ ॥  
सर्वं त्रिभुवनं राजँल्लोकधर्मश्च शाश्वतः ।  
दृश्यते नारसिंहेऽस्मिन् यथेन्दौ विमले जगत्॥ १४ ॥  
प्रजापतिश्चात्र मनुर्महात्मा  
ग्रहाश्च योगाश्च मही नभश्च ।  
उत्पातकालश्च धृतिः स्मृतिश्च  
रजश्च सत्त्वं च तपो दमश्च ॥ १५ ॥  
सनत्कुमारश्च महानुभावो  
विश्वे च देवाप्सरसश्च सर्वाः ।  
क्रोधश्च कामश्च तथैव हर्षो  
दर्पश्च मोहः पितरश्च सर्वे ॥ १६ ॥  
इत्येवमुक्त्वा स च दैत्यराजं  
हिरण्यनामानमविस्मयेन ।  
दध्यौ च दैत्येश्वरपुत्र उग्रं  
महामतिः किंचिदधोमुखः प्राक् ॥ १७ ॥  
इति श्रीमहाभारते खिलभागे हरिवंशे भविष्यपर्वणि नारसिंहे प्रह्रादवाक्ये त्रिचत्वारिंशोऽध्यायः ॥ ४३ ॥