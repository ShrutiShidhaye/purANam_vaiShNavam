+++
title = "१२८"

+++
वैशम्पायन उवाच  
अथ भीतो महारौद्रमस्त्रं दृष्ट्वा नृपोत्तम ।  
हंसो राजा महाराज निश्चेष्ट इव सम्बभौ ॥ १ ॥  
उत्प्लुत्य स रथात्तस्माद् यमुनामभ्यधावत ।  
यत्र कृष्णो हृषीकेशः कालियाहिं ममर्द ह ॥ २ ॥  
महाह्रदं महारौद्रं यावत्पातालसंस्थितम् ।  
तावद्दीर्घं महानीलं कालाञ्जननिभं हि यत् ॥ ३ ॥  
तस्मिन् ह्रदे महाघोरे पपाताथ स हंसकः ।  
हंसे पतति तस्मिंस्तु महान् रावो बभूव ह ॥ ४ ॥  
गिरीणां पात्यमानानां समुद्र इव वज्रिणा ।  
रथादुत्प्लुत्य कृष्णोऽपि तस्योपरि पपात ह ॥ ५ ॥  
देवदेवो जगन्नाथो जगद् विस्मापयन्निव ।  
प्राहरन् तं महाबाहुः पादाभ्यामथ केशवः ॥ ६ ॥  
पादक्षेपं नृपस्तस्माल्लब्ध्वा हंसो नृपोत्तम।  
ममार च नृपश्रेष्ठ केचिदेवं वदन्ति हि ॥ ७ ॥  
अन्ये पातालमायातो भक्षितः पन्नगैरिति ।  
अद्यापि नैव राजेन्द्र दृष्ट इत्यनुशुश्रुम ॥ ८ ॥  
यथापूर्वं जगन्नाथो रथं समुपजग्मिवान् ।  
हते तस्मिन् महाराज धर्मपुत्रो युधिष्ठिरः ॥ ९ ॥  
अकरोत् राजसूयं च तव पूर्वपितामहः ।  
यदि जीवेदसौ हंसः को नमस्यति तं क्रतुम् ॥ 3.128.१० ॥  
स च सर्वास्त्रविन्नित्यं रुद्राल्लब्धवरः प्रभो ।  
क्षणादेव महाराज वार्तेयं गामगाहत ॥ ११ ॥  
हतो हंसो हतो हंसः कृष्णेन रिपुमर्दिना ।  
जगुर्गन्धर्वपतयो देवलोके दिवानिशम् ॥ १२ ॥  
कृष्णेन लोकनाथेन विष्णुना प्रभविष्णुना ।  
यमुनाया ह्रदे घोरे हंसो निहत इत्यपि ॥ १३ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हंसवधे अष्टाविंशत्यधिकशततमोऽध्यायः ॥ १२८ ॥