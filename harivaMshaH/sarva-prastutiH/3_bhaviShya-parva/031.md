+++
title = "०३१"

+++
जनमेजय उवाच  
निहते दैत्यसंघाते विष्णोश्चातिपराक्रमे ।  
दैतेया दानवेयाश्च किमिच्छन्ति पराक्रमात् ॥ १ ।  
वैशम्पायन उवाच  
दानवा राज्यमिच्छन्ति पराक्रम्य महाबलाः ।  
तप इच्छन्ति सहिता देवाः सत्यपराक्रमाः ॥ २ ॥  
जनमेजय उवाच  
कथं कालस्य महतो हिरण्यकशिपुस्तदा ।  
यजते ब्रह्मणः क्षेत्रे प्राप्तैश्वर्यः स कामदः ॥ ३ ॥  
वैशम्पायन उवाच  
ईजे बहुसुवर्णेन राजसूयेन पार्थिवः ।  
क्रतुना दानवश्रेष्ठो वसुधायां महाबलः ॥ ४ ॥  
गङ्गायमुनयोर्मध्ये यदभूद् विपुलं तपः ।  
समेयुस्तत्र सहिता यजमाने महासुरे ॥ ५ ॥  
ब्राह्मणा वेदविद्वांसो महाव्रतपरायणाः ।  
यतयश्चापरे सिद्धा योगधर्मेण भारत ॥ ६ ॥  
मुनयो वालखिल्याश्च धन्या धर्मेण शोभिताः ।  
बहवो हि द्विजा मुख्या नित्यधर्मपरायणाः ॥ ७ ॥  
ऋषयश्च महाभागा विप्रैः पूज्याः सहस्रशः ।  
विपुलैरत्र विभवैर्हियमाणैस्ततस्ततः ॥ ८ ॥  
शुक्रस्तु सह पुत्रेण दैत्यं याजयते प्रभुः ।  
हिरण्यकशिपुं मध्ये गणानां ज्वलनप्रभः ॥ ९ ॥  
हिरण्यकशिपुश्चैव व्याजहार सरस्वतीम् ।  
कामाद् वरं ददातीति तद् वै सम्प्रतिपद्यताम् ॥ 3.31.१० ॥  
विष्णुर्वामनरूपेण भिक्षां तां प्रतिगृह्णति ।  
हिरण्यकशिपोर्हस्ताद् द्वे पदे पदमेव च ॥ ११ ॥  
ततः क्रमितुमारेभे विष्णुः सत्यपराक्रमः ।  
त्रीँल्लोकान् मुनिभिः क्रान्तैर्दिव्यं वपुरधारयत् ॥ १२ ॥  
हृतराज्याश्च दैतेयाः पातालविवरं ययुः ।  
ससैन्यगणसम्बद्धाः सप्रासाः सासितोमराः ॥ १३ ॥  
सयन्त्रलगुडाश्चैव सपताकारथध्वजाः ।  
सचर्मवर्मकोशाश्च सायुधाः सपरश्वधाः ॥ १४ ॥  
तथेन्द्रविष्णुसहिताः सद्यस्तेऽभ्युत्थिता गणा।  
अभ्यषिञ्चन् प्रमुदिता लोकानामधिपे सुराः ॥ १५ ॥  
स तान् स्वधामृतेनाशु पितृत्वे समतर्पयत् ।  
ब्रह्मा तदमृतं दिव्यं महेन्द्राय प्रयच्छति ।  
अक्षयं चाव्ययं चैव संवृतस्तेन कर्मणा ॥ १६ ॥  
ततः शङ्खमुपाध्मासीद् द्विषतां लोमहर्षणम् ।  
पितामहकरोद्भूतं जनितृ प्रथमे पदे ॥ १७ ॥  
तं श्रुत्वा शङ्खशब्दं तु त्रयो लोकाः समाहिताः ।  
निर्वृतिं परमां प्राप्ता इन्द्रं नाथमवाप्य च ॥ १८ ॥  
सर्वैः प्रहरणैश्चैव संयुक्ता वह्निसम्भवैः ।  
मन्दराग्रेषु विहितैर्ज्वलद्भिरिव पावकैः ॥ १९ ॥  
इति श्रीमहाभारते खिलभागे हरिवंशे भविष्यपर्वणि पौष्करे एकत्रिंशोऽध्यायः ॥ ३१