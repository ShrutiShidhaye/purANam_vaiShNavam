+++
title = "१२४"

+++
वैशम्पायन उवाच  
बलदेवस्तु धर्मात्मा धनुरादाय सत्वरम्  
जघान हंसं दशभिर्बाणैर्बाणभृतां वर ॥  
तं प्रत्यविध्यन्नाराचैर्हंसः पञ्चभिराशुगैः  
तानन्तरे हली छित्त्वा नाराचैर्दशभिः पुनः ।  
नाराचेनाशु विव्याध ललाटे हंसमोजसा ॥ २ ॥  
दृढं पतन् स नाराचस्तस्य संज्ञां समाददे ।  
रथोपस्थे चिरं स्थित्वा तूणाद् बाणं समाददे ॥ ३ ॥  
लब्ध्वा हंसः स संज्ञां तु विद्ध्वा तेन यदूत्तमम्।  
सिंहवद् व्यनदद्धंसो देवान् विस्मापयन् रणे ॥ ४ ॥  
ततः क्रुद्धो हली विद्धस्तेन बाणेन माधवः ।  
वमञ्छोणितमत्युष्णं निःश्वसंश्च रणाजिरे ॥ ५ ॥  
लोहिताविष्टगात्रस्तु कुंकुमार्द्र इवाभवत् ।  
नाराचैः शतसाहस्रैरर्दयामास माधवः ॥ ६ ॥  
हंसं हंसगतिं वीरं नीलवासा हलायुधः ।  
ते मुक्ता निशिता घोरा नाराचाश्च सुवाजिनः ॥ ७ ॥  
रथे ध्वजे तथा चापे चक्रे तूणीद्वये नृप ।  
पतिताः सर्वतो राजन् व्यथां चैव तथा ददुः ॥ ८ ॥  
ततः क्रुद्धो महाराज हंसो वीर्यमदान्वितः ।  
शरेण हलिनं विद्ध्वा ध्वजं चिच्छेद कालवित् ॥ ९ ॥  
शरैश्चतुर्भिरश्वांश्च सूतं प्रेताधिपे ददौ ।  
ततः क्रुद्धो हली तस्मै गदां गृह्य महारणे ॥ 3.124.१० ॥  
आपपात महाबाहुर्हंसं शेष इव श्वसन् ।  
तया रथं ध्वजं चक्रमश्वान् सूतं हलायुधः ।  
बभञ्ज तिलशः सर्वं ननाद च पुनः पुनः ॥ ११ ॥  
भूयश्च गदया हंसं चिक्षेप च बली किल ।  
सोऽपि हंसो गदां गृह्य रथात्तस्मादवापतत् ॥ १२ ॥  
ततस्तौ हंसहलिनौ युयुधाते महारणे ।  
महारथौ महाबाहू लोके प्रथिततेजसौ ॥ १३ ॥  
अत्यद्भुतं सुविक्रान्तौ परस्परवधैषिणौ ।  
कृतश्रमौ महायुद्धे हंसविक्रान्तगामिनौ ॥ १४ ॥  
यथा देवासुरे युद्धे शक्रवृत्रौ पुराम्बरे ।  
उभौ संसिक्तसर्वाङ्गौ शोणितेन महारणे ॥ १५ ॥  
अत्यन्तखेदिनौ युद्धे परस्परबलेन ह ।  
ततश्च दक्षिणं मार्गं बलभद्रोऽन्वगच्छत ॥ १६ ॥  
सव्यं तु हंसो राजेन्द्र व्यगृह्णात् स्वयमेव हि ।  
पोथयाञ्चक्रतुर्युद्धे गदाभ्यां गजविक्रमौ ॥ १७ ॥  
यथाप्राणं महाबाहू जघ्नतुर्मरणाय तौ ।  
अतिप्रवृद्धं संग्रामं देवासुररणोपमम् ॥ १८ ॥  
विदधाते महारङ्गे पश्यतां त्रिदिवौकसाम् ।  
देवाश्च मुनयश्चैव विस्मयं परिजग्मिरे ॥ १९ ॥  
अहो खल्वीदृशं युद्धं दृष्टं पूर्वं न च श्रुतम् ।  
इत्यूचुर्विस्मयवशाद् देवगन्धर्वकिन्नराः ॥ 3.124.२० ॥  
परस्परकृतोत्साहौ चक्रतुर्युद्धमुत्तमम् ।  
अथ हंसो महारङ्गे दक्षिणं दक्षिणोत्तमः ।  
व्यचरन्मार्गमत्यर्थं सव्यं तु बलवान् बलः ॥ २१ ॥  
निकुञ्च्य जानुनी पूर्वं चक्रतुर्गदया भृशम् ।  
रणे रणविदां श्रेष्ठौ पश्यतां त्रिदिवौकसाम् ॥ २२ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हंसबलभद्रयुद्धे चतुर्विंशत्यधिकशततमोऽध्यायः ॥ १२४ ॥