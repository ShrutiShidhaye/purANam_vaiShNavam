+++
title = "०६७"

+++
ब्रह्मोवाच  
यदर्थमिह सम्प्राप्ता भवन्तः सर्व एव हि ।  
विजानाम्यहमव्यग्र एतत् सर्वं महाबलाः ॥ १ ॥  
भविष्यति च वः सोऽर्थः काङ्क्षितो यः सुरोत्तमाः ।  
बलेर्दानवमुख्यस्य यो विजेता भविष्यति ॥ २ ॥  
न खल्वसुरसंघानामेको जेता स विश्वकृत् ।  
त्रैलोक्यस्यापि जेतासौ देवानामपि चोत्तमः ॥ ३ ॥  
धाता चैव हि लोकानां विश्वयोनिः सनातनः ।  
पूर्वं देवं सदा प्राहुर्हेमगर्भनिदर्शनम् ॥ ४ ॥  
आत्मा देवेन विभुना कृतोऽजेयो महात्मनः ।  
बलेरसुरमुख्यस्य विश्वस्य जगतस्तथा ॥ ५ ॥  
प्रभवः स हि सर्वेषामस्माकमपि पूर्वजः ।  
अचिन्त्यः स हि विश्वात्मा योगयुक्तः परंतपः॥ ६ ॥  
तं देवापि महात्मानं न विदुः कोऽप्यसाविति ।  
वेदात्मानं च विश्वं च स देवः पुरुषोत्तमः ॥ ७ ॥  
तस्यैव तु प्रसादेन प्रवक्ष्येऽहं परां गतिम् ।  
यत्र योगं समास्थाय तपश्चरति दुश्चरम् ॥ ८ ॥  
क्षीरोदस्योत्तरे कूले उदीच्यां दिशि देवताः ।  
अमृतं नाम परमं स्थानमाहुर्मनीषिणः ॥ ९ ॥  
भवन्तस्तत्र वै गत्वा तपसा संशितव्रताः ।  
अमृतं स्थानमासाद्य तपश्चरत दुश्चरम् ॥ 3.67.१० ॥  
तत्र श्रोष्यथ विस्पष्टां स्निग्धगम्भीरनिःस्वनाम्।  
उष्णगे तोयपूर्णस्य तोयदस्य समस्वनाम् ॥ ११ ॥  
युक्ताक्षरपदस्निग्धां रम्यामभयदां शिवाम् ।  
वाणीं परमसंस्कारां वरदां ब्रह्मवादिनीम् ॥ १२ ॥  
दिव्यां सरस्वतीं सत्यां सर्वकिल्बिषनाशिनीम् ।  
सर्वदेवाधिदेवस्य भाषितां भावितात्मनः ॥ १३ ॥  
तस्य व्रतसमाप्तौ तु यावद् व्रतविसर्जनम् ।  
अमोघस्य तु देवस्य विश्वेदेवा महात्मनः ॥ १४ ॥  
स्वागतं वः सुरश्रेष्ठा मत्सकाशे व्यवस्थिताः ।  
कस्य किं वा वरं देवा ददामि वरदः स्थितः ॥ १५ ॥  
तं कश्यपोऽदितिश्चैव वरं गृह्णीत वै ततः ।  
प्रणम्य शिरसा पादौ तस्मै योगात्मने तदा ॥ १६ ॥  
भवानेव च नः पुत्रो भवत्विति न संशयः ।  
उक्तश्च परया भक्त्या तथास्त्विति स वक्ष्यति ॥ १७ ॥  
देवा ब्रुवन्तु तं सर्वे भ्राता नस्त्वं भवेति ह ।  
तथास्त्विति च स श्रीमान् वक्ष्यते सर्वलोककृत्॥ १८ ॥  
तस्मादेवं गृहीत्वा तु वरं त्रिदशसत्तमाः ।  
कृतकृत्याः पुनः सर्वे गच्छध्वं स्वं स्वमालयम्॥ १९ ॥  
तथास्त्विति सुराः सर्वे कश्यपोऽदितिरेव च ।  
वन्दित्वा ब्रह्मचरणौ गताः सौम्यां दिशं प्रति॥ 3.67.२० ॥  
तेऽचिरेणैव सम्प्राप्ताः क्षीरोदस्योत्तरं तटम् ।  
यथोद्दिष्टं भगवता ब्रह्मणा ब्रह्मवादिना ॥ २१ ॥  
तेऽतीत्य सागरान् सर्वान्पर्वतांश्च बहून्क्षणात्।  
नद्यश्च विविधा दिव्याः पृथिव्यां सुरसत्तमाः ॥ २२ ॥  
पश्यन्ति च सुघोरां वै सर्वसत्त्वविवर्जिताम् ।  
अभास्कराममर्यादां तमसा संवृतां दिशम् ॥ २३ ॥  
अमृतं स्थानमासाद्य कश्यपेन सुराः सह ।  
दीक्षिताः कामदं दिव्यं व्रतं वर्षसहस्रकम् ॥ २४॥  
प्रसादार्थं सुरेशाय तस्मै योगाय धीमते ।  
नारायणाय देवाय सद्दस्राक्षाय धीमते ॥ २५ ॥  
ब्रह्मचर्येण मौनेन स्थानवीरासनेन च ।  
दमेन च सुराः सर्वे तपो दुश्चरमास्थिताः ॥ २६ ॥  
कश्यपस्तत्र भगवान् प्रसादार्थं महात्मनः ।  
उदीरयति वेदोक्तं यमाहुः परमं स्तवम् ॥ २७ ॥  
इति श्रीमहाभारते खिलभागे हरिवंशे भविष्यपर्वणि वामनप्रादुर्भाबे सप्तषष्टितमोऽध्यायः ॥ ६७ ॥