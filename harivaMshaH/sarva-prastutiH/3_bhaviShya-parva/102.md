+++
title = "१०२"

+++
वैशम्पायन उवाच  
निषादेशं ततो रामः शक्त्या वीर्यवतां वरः ।  
आजघान स्तनद्वन्द्वे सिंहनादं व्यनीनदत् ॥ १ ॥  
ततः क्रुद्धो निषादेशो रामं मत्तं महाबलम् ।  
गदया लोकविख्यातो जघान स्तनवक्षसि ॥ २ ॥  
आहतः स तु तेनाशु बलभद्रो महाबलः ।  
उभाभ्यां चैव रामस्तु कराभ्यां वृष्णिपुङ्गवः ॥ ३ ॥  
गदां गृह्य महाघोरामायान्तीं प्राणहारिणीम् ।  
दुद्रावाथ निषादेशः समुद्रं मकरालयम् ॥ ४ ॥  
धावत्येवं तदा राज्ञि एकलव्ये निषादपे ।  
धावत्येवं च रामोऽपि यत्र यातो निषादपः ॥ ५ ॥  
सागरं स प्रविश्याशु गत्वा योजनपञ्चकम् ।  
भीत एव तदा राजन्नेकलव्यो निषादपः ॥ ६ ॥  
कंचिद् द्वीपान्तरं राजन् प्रविश्य न्यवसत् तदा ।  
इत्थं रामो निषादेशं जिगाय यदुनन्दनः ॥ ७ ॥  
तां सभां मणिरत्नाढ्यां प्रविवेश हलायुधः ।  
सात्यकिर्युद्धसंसक्तस्तां सभां प्रविवेश ह ॥ ८ ॥  
अन्ये च यादवा राजन् यथायोगमुपस्थिताः ।  
आसीनेषु च सर्वेषु वृष्णिवीरेषु सर्वतः ॥ ९ ॥  
अभिवाद्य यथायोगं वृष्णीन् सर्वांश्च केशवः ।  
उवाच वचनं काले भगवान् देवकीसुतः ॥ 3.102.१० ॥  
दृष्टं कैलासशिखरं शंकरो नीललोहितः ।  
स तु मह्यं यदुवराः प्रीतिमांश्च ददौ वरम् ॥ ११ ॥  
तत्र देवाः समायाता मुनयश्च तपोधनाः ।  
दृष्ट्वा मां शंकरश्चैव प्रीतः स्तुत्वा समाययौ ॥ १२ ॥  
अत्यद्भुतं मया दृष्टं रात्रौ यादवसत्तमाः ।  
पिशाचौ द्वौ महाघोरौ वदन्तौ मामिकां कथाम् ॥ १३ ॥  
मृगयां चक्रतुस्तौ तु चिन्तयन्तौ तु मां सदा ।  
दृष्ट्वा मां तौ तु राजेन्द्राः प्रीतिमन्तौ तपस्विनौ ॥ १४ ॥  
भक्तिनम्रौ महात्मानौ प्रणामं चक्रतुस्तदा ।  
ततोऽहं सर्वथा प्रीतस्तौ नीतौ स्वर्गमुत्तमम् ॥ १५ ॥  
तोषयित्वा महादेवं मया चाद्य समागतम् ।  
वैशम्पायन उवाच  
ततस्ते वृष्णयः सर्वे देवदेवं शशंसिरे ॥ १६  
सर्वथा कृतकृत्यास्ते वृष्षयः केशवाश्रयाः ।  
यादवाः सर्व एवैते स्वं स्वं जग्मुर्यथालयम् ॥ १७ ॥  
अभ्यन्तरे जगन्नाथः प्रविश्य हरिरीश्वरः ।  
रुक्मिणीसत्यभामाभ्यामाचचक्षे यथाभवत् ॥ १८ ॥  
ते प्रीते प्रीतियुक्तेन केशवेन समन्विते ।  
एतत् ते सर्वमाख्यातं केशवस्य विचेष्टितम् ॥ १९ ॥  
शशास पृथिवीं कृत्स्नां दुष्टान् हत्वा महाबलान् ।  
नरकं घोरकर्माणं पौण्ड्रकं नृपसत्तमम् ॥ 3.102.२० ॥  
हयग्रीवं निशुम्भं च तथा सुन्दोपसुन्दकौ  
ररक्ष विप्रान् देवेशो मुनीन् मुनिवरार्चितः ॥ २१ ॥  
विप्रेभ्यश्च ददौ वित्तं गाश्च दत्त्वा स केशवः ।  
अग्निहोत्रं प्रयुञ्जानो ब्राह्मणांश्च सुतपर्यन् ॥ २२ ॥  
मुनींश्च ब्रह्मचर्येण देवान् यज्ञैरनेकधा ।  
स्वधया च पितॄन् सर्वान् प्रीणयन्नेव सर्वदा ॥ २३ ॥  
तस्मिञ्छासति देवेशे राज्यं निष्कण्टकं प्रभो ।  
सुखमेव प्रजाः सर्वा जीवन्ति ब्राह्मणादयः ॥२४ ॥  
इति श्रोमहाभारते खिलभागे हरिवंशे भविष्यपर्वणि कैलासयात्रायां पौण्ड्रकवधसमाप्तौ द्व्यधिकशततमोऽध्यायः ॥ १०२ ॥