+++
title = "००४"

+++
जनमेजय उवाच  
एवं विलुलिते लोके मनुष्याः केन पालिताः ।  
निवत्स्यन्ति किमाचाराः किमाहारविहारिणः ॥ १ ॥  
किंकर्माणः किमीहन्तः किंप्रमाणाः किमायुषः ।  
कां च काष्ठां समासाद्य प्रपत्स्यन्ति कृतं युगम् ॥ २ ॥  
व्यास उवाच  
अत ऊर्ध्वं च्युते धर्मे गुणहीनाः प्रजास्ततः ।  
शीलव्यसनमासाद्य प्राप्स्यन्ते ह्रासमायुषः ॥ ३ ॥  
आयुर्हान्या बलग्लानिर्बलग्लान्या विवर्णता ।  
वैवर्ण्याद्व्याधिसम्पीडा निर्वेदो व्याधिपीडनात्॥ ४ ॥  
निर्वेदादात्मसम्बोधः सम्बोधाद् धर्मशीलता ।  
एवं गत्वा परां काष्ठां प्रपत्स्यन्ति कृतं युगम् ॥ ५ ॥  
उद्देशतो धर्मशीलाः केचिन्मध्यस्थतां गताः ।  
विमर्षशीलाः केचित् तु हेतुवादकुतूहलाः ॥ ६ ॥  
प्रत्यक्षमनुमानं च प्रमाणं चेति निश्चिताः ।  
प्रमाणैकं करिष्यन्ति नेति पण्डितमानिनः ॥ ७ ॥  
अप्रमाणं करिष्यन्ति वेदोक्तमपरे जनाः ।  
तदा मुखभगाश्चैव भविष्यन्ति स्त्रियोऽपराः ॥ ८ ॥  
नास्तिक्यपरमाश्चापि केचिद् धर्मविलोपकाः ।  
भविष्यन्ति नरा मूढा मन्दाः पण्डितमानिनः ॥ ९ ॥  
तदात्वमात्रे श्रद्धेयाः शास्त्रज्ञानबहिष्कृताः ।  
दाम्भिकास्ते भविष्यन्ति वादशीलकुतूहलाः ॥ 3.4.१० ॥  
तदा विचलिते धर्मे जनाः शेषपुरस्कृताः ।  
शुभान्येवाचरिष्यन्ति दानसत्यसमन्विताः ॥ ११ ॥  
सर्वभक्षो ह्यसंगुप्तो निर्गुणो निरपत्रपः ।  
भविष्यति तदा लोकस्तत्कषायस्य लक्षणम् ॥ १२ ॥  
विप्राणां शाश्वतीं वृत्तिं यदा वर्णावरा जनाः ।  
प्रतिपत्स्यन्ति वृत्यर्थं तत् कषायस्य लक्षणम् ॥ १३ ॥  
कषायोपप्लवे लोके ज्ञानविद्याप्रणाशने ।  
सिद्धिं स्वल्पेन कालेन यास्यन्ति निरुपस्कृताः ॥ १४ ॥  
महायुद्धं महावातं महावर्षं महाभयम् ।  
भविष्यति युगे क्षीणे तत्कषायस्य लक्षणम् ॥ १५ ॥  
विप्ररूपाणि रक्षांसि राजानः कर्णवेदिनः ।  
पृथिवीमुपभोक्ष्यन्ति युगान्ते समुपस्थिते ॥ १६ ॥  
निःस्वाध्यायवषट्कारा अनयाश्चाभिमानिनः ।  
विप्राः क्रव्यादरूपेण सर्वभक्षा वृथाव्रताः ॥ १७ ॥  
मूर्खाः स्वार्थपरा लुब्धाः क्षुद्राः क्षुद्रपरिच्छदा॥  
व्यवहारोपवृत्ताश्च च्युता धर्माच्च शाश्वतात् ॥ १८ ॥  
हर्तारः पररत्नानां परदारापहारकाः ।  
कामात्मानो दुरात्मानः सोपधाः प्रियसाहसाः॥ १९ ॥  
तेषु प्रभवमाणेषु तुल्यशीलेषु सर्वतः ।  
अभाविनो भविष्यन्ति मुनयो बहुरूपिणः ॥ 3.4.२० ॥  
उत्पन्ना ये कृतयुगे प्रधानपुरुषाश्रयाः ।  
कथायोगेन तान्सर्वान्पूजयिष्यन्ति मानवाः ॥ २१ ॥  
सस्यचौरा भविष्यन्ति तथा चैलापहारिणः ।  
भक्ष्यभोज्यापहाराश्च करण्डानां च हारिणः ॥ २२ ॥  
चौराश्चौरस्य हर्तारो हन्ता हन्तुर्भविष्यति ।  
चौरैश्चौरक्षये चापि कृते क्षेमं भविष्यति ॥ २३ ॥  
निःसारे क्षुभिते लोके निष्क्रिये व्यन्तरे स्थिते ।  
नराः श्रयिष्यन्ति वनं करभारप्रपीडिताः ॥ २४ ॥  
पितॄनाज्ञापयिष्यन्ति पुत्राः कर्मणि सर्वशः ।  
स्नुषा श्वश्रूस्तथा चैव युगान्ते प्रत्युपस्थिते ॥ २५ ॥  
वाक्छरैरर्दयिष्यन्ति गुरूञ्छिष्याः समन्ततः ।  
यज्ञकर्मण्युपरते रक्षांसि श्वापदानि च ।  
कीटमूषकसर्पाश्च धर्षयिष्यन्ति मानवान् ॥ २६ ॥  
क्षेमं सुभिक्षमारोग्यं सामग्र्यं वापि बन्धुषु ।  
उद्देशतो नरश्रेष्ठ भविष्यन्ति युगक्षये ॥ २७ ॥  
स्वयंपालाः स्वयंचौरा युगसम्भारसम्भृताः ।  
मण्डलैः प्रचलिष्यन्ति देशे देशे पृथक्पृथक् ॥ २८ ॥  
स्वदेशेभ्यः परिभ्रष्टा निःसाराः सह बन्धुभिः ।  
नराः सर्वे भविष्यन्ति तदा कालपरिक्षयात् ॥ २९ ॥  
तदा स्कन्धे समाधाय कुमारान्विद्रुता भयात्।  
कौशिकीं प्रतरिष्यन्ति नराः क्षुद्भयपीडिताः ॥ 3.4.३० ॥  
अङ्गान्वङ्गान्कलिङ्गांश्च काश्मीरानथ मेकलान् ।  
ऋषिकान्तगिरिद्रोणीः संश्रयिष्यन्ति मानवाः ॥ ३१ ॥  
कृत्स्नं वा हिमवत्पार्श्वं कूलं च लवणाम्भसः।  
अरण्येषु च वत्स्यन्ति नरा म्लेच्छगणैः सहः ॥ ३२ ॥  
नैव शून्या न चाशून्या भविष्यति वसुंधरा ।  
गोप्तारश्चाप्यगोप्तारः प्रभविष्यन्ति शस्त्रिणः ॥ ३३ ॥  
मृगैर्मत्स्यैर्विहंगैश्च श्वापदैः सर्पकीटकैः ।  
मधुशाकफलैर्मूलैर्वर्तयिष्यन्ति मानवाः ॥ ३४ ॥  
चीरं पर्णं च बहुलं वल्कलान्यजिनानि च ।  
स्वयंकृतानि वत्सन्ति यथा मुनिजनास्तथा ॥ ३५ ॥  
बीजानामाकृतिं निम्नेष्वीहन्तः काष्ठशङ्कुभिः ।  
अजैष्ठकं खरोष्ट्रं च पालयिष्यन्ति यत्नतः ॥ ३६ ॥  
नदीस्रोतांसि रोत्स्यन्ति तोयार्थं कूलमाश्रिताः ।  
पक्वान्नव्यवहारेण विपणन्तः परस्परम् ॥ ३७ ॥  
तनूरुहैर्यथा जातैः समूलान्तरसंवृतैः ।  
बह्वपत्याः प्रजाहीनाः कुललक्षणवर्जिताः ॥ ३८ ॥  
एवं भविष्यन्ति तदा मनुष्याः कालकारिताः ।  
हीनाद्धीनं तदा धर्मं प्रजाः समनुवर्त्स्यति ॥ ३९ ॥  
आयुस्तत्र च मर्त्यानां परं त्रिंशद् भविष्यति ।  
दुर्बला विषयग्लाना रजसा समभिप्लुताः ॥ 3.4.४० ॥  
भविष्यति तदा तेषां रोगैरिन्द्रियसंक्षयः ।  
आयुःप्रक्षयसंरोधाद् विषादः प्रभविष्यति ॥ ४१ ॥  
शुश्रूषवो भविष्यन्ति साधूनां दर्शने रताः ।  
सत्यं च प्रतिपत्स्यन्ति व्यवहारोपसंक्षयात् ॥ ४२ ॥  
भविष्यन्ति च कामानामलाभाद् धर्मशीलिनः ।  
करिष्यन्ति च संकोचं स्वपक्षक्षयपीडिताः ॥ ४३ ॥  
एवं शुश्रूषणे दाने सत्ये प्राणाभिरक्षणे ।  
चतुष्पादः प्रवृत्तश्च धर्मः श्रेयोऽभिपत्स्यते ॥ ४४ ॥  
तेषां लब्धानुमानानां गुणेषु परिवर्तताम् ।  
स्वादु किं न्विति विज्ञाय धर्म एवं वदिष्यति ॥ ४५ ॥  
यथा हानिः क्रमात् प्राप्ता तथा वृद्धिः क्रमाद्गता।  
प्रगृहीते यतो धर्मे प्रवत्स्यन्ति कृतं युगम् ॥ ४६ ॥  
साधु वृत्तं कृतयुगे कषाये हानिरुच्यते ।  
एक एव तु कालः स हीनवर्णो यथा शशी ॥ ४७ ॥  
छन्नो हि तमसा सोमो यथा कलियुगे तथा ।  
पूर्णश्च तमसा हीनो यथा कृतयुगे तथा ॥ ४८ ॥  
अर्थवादः परं ब्रह्म वेदार्थ इति तं विदुः ।  
अनिर्णिक्तमविज्ञातं दायाद्यमिव धार्यते ॥ ४९ ॥  
इष्टवादस्तपो नाम तपो हि स्थावरं कृतम् ।  
गुणैः कर्माभिनिर्वृत्तिर्गुणास्तथ्येन कर्मणा ॥ 3.4.५० ॥  
आशीस्तु पुरुषं दृष्ट्वा देशाकालानुवर्तिनी ।  
युगे युगे यथाकालमृषिभिः समुदाहृता ॥ ५१ ॥  
इह धर्मार्थकामानां देवतानां प्रतिक्रिया ।  
आशिषश्च शुभाः पुण्यास्तथैवायुर्युगे युगे ॥ ५२ ॥  
यथा युगानां परिवर्तनानि चिरं प्रवृत्तानि विधिस्वभावात्।  
क्षणं न संतिष्ठति जीवलोकः क्षयोदयाभ्यां परिवर्तमानः ॥ ५३ ॥  
इति श्रीमहाभारते खिलभागे हरिवंशे भविष्यपर्वणि कलियुगवर्णने चतुर्थोऽध्यायः ॥ ४ ॥