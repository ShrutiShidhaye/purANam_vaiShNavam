+++
title = "०३५"

+++
वैशम्पायन उवाच  
तस्योपरि जलौघस्य महती नौरिव स्थिता ।  
विततत्वात्तु देहस्य न ययौ सम्प्लवं मही ॥ १ ॥  
ततः स चिन्तयामास प्रविभागं क्षितेर्विभुः ।  
समुच्छ्रयं च सर्वेषां पर्वतानां नदीषु च ॥ २ ॥  
विलेखनं प्रमाणं च गतिं प्रस्रवमेव च ।  
माहात्म्यं च विशेषं च नदीनामन्वचिन्तयत् ॥ ३ ॥  
चतुरन्तां धरां कृत्वा तथा चैव महार्णवम् ।  
मध्ये पृथिव्याः सौवर्णमकरोन्मेरुपर्वतम् ॥४॥  
प्राचीं दिशमथो गत्वा चकारोदयपर्वतम् ।  
शतयोजनविस्तारं सहस्रं च समुच्छ्रयम् ॥ ५ ॥  
जातरूपमयैः शृङ्गैस्तरुणादित्यसन्निभैः ।  
आत्मतेजोगुणमयैर्वेदिकाभोगकल्पितम् ॥ ६ ॥  
विविधांश्च महास्कन्धान् काञ्चनान् पुष्करेक्षणः।  
नित्यपुष्पफलान् वृक्षान् कृतवांस्तत्र पर्वते ॥ ७ ॥  
शतयोजनविस्तारं ततस्त्रिगुणमायतम् ।  
चकार स महादेवः पुनः सौमनसं गिरिम् ॥ ८ ॥  
नानारत्नसहस्राणां कृत्वा तत्र सुसंचयम् ।  
वेदिकां बहुवर्णां च संध्याभ्राभामकल्पयत्॥ ९ ॥  
सहस्रशृङ्गं च गिरिं नानामणिशिलातलम्।  
कृतवान् वृक्षगहनं षष्टियोजनमुच्छ्रितम् ॥ १० ॥  
आसनं तत्र परमं सर्वभूतनमस्कृतम् ।  
कृतवानात्मनः स्थानं विश्वकर्मा प्रजापतिः ॥ ११ ॥  
शिशिरं च महाशैलं तुषारचयसंनिभम् ।  
चकार दुर्गगहनं कन्दरान्तरमण्डितम् ॥ १२ ॥  
शिशिरप्रभवां चैव नदीं द्विजगणायुताम् ।  
चकार पुलिनोपेतां वसुधारामिति श्रुतिः ॥ १३ ॥  
सा नदी निखिलां प्राचीं पुण्यां मुखशतैश्चिताम्।  
शोभयत्यमृतप्रख्यैर्मुक्ताशङ्खविभूषितैः ॥ १४ ॥  
नित्यपुष्पफलोपेतैश्छादयद्भिः सुसंवृतैः ।  
भूषिताभ्यधिकैः कान्तैः सा नदी तीरजैर्द्रुमैः ॥ १५ ॥  
कृत्वा प्राचीविभागं च दक्षिणायामथो दिशि ।  
चकार पर्वतं दिव्यं सर्वकाञ्चनराजतम् ॥ १६ ॥  
एकतः सूर्यसंकाशमेकतः शशिसंनिभम् ।  
स बिभ्रच्छुशुभेऽतीव द्वौ वर्णौ पर्वतोत्तमः ॥ १७ ॥  
तेजसा युगपद् व्याप्तं सूर्याचन्द्रमसाविव ।  
वपुष्मन्तमथो तत्र भानुमन्तं महागिरिम् ॥ १८ ॥  
सर्वकामफलैर्वृक्षैर्वृतं रम्यैर्मनोरमैः ।  
चकार कुञ्जरं चैव कुञ्जरप्रतिमाकृतिम् ॥ १९ ॥  
सर्वतः काञ्चनगुहं बहुयोजनविस्तृतम् ।  
ऋषभप्रतिमं चैव ऋषभं नाम पर्वतम् ॥ २० ॥  
हेमकाञ्चनवृक्षाढ्यं पुष्पहासं स सृष्टवान् ।  
महेन्द्रमथ शैलेन्द्रं शतयोजनमुच्छ्रितम् ॥ २१ ॥  
जातरूपमयैः शृङ्गैः सपुष्पितमदाद्रुमम् ।  
मेदिन्यां कृतवान् देवः प्रतिक्षोभमिवाचलम् ॥ २२ ॥  
नानारत्नसमाकीर्णं सूर्येन्दुसदृशप्रभम् ।  
चकार मलयं चाद्रिं चित्रपुष्पितपादपम् ॥ २३  
मैनाकं च महाशैलं शिलाजालसमावृतम्।  
दक्षिणस्यां दिशि शुभं चकाराचलमायतम् ॥ २४ ॥  
सहस्रशिरसं विन्ध्यं नानाद्रुमलताकुलम् ।  
नदीं च विपुलावर्तां पुलिनश्रोणिभूषिताम् ॥ २५ ॥  
क्षीरसंकाशसलिलां पयोधारामिति श्रुतिः ।  
सुरम्यां तोयकलिलां विहितां दक्षिणां दिशम् ॥ २६ ॥  
दिव्यां तीर्थशतोपेतां प्लावयन्तीं शुभाम्भसा ।  
दिशं याम्यां प्रतिष्ठाप्य प्रतीचीं दिशमागमत् ॥ २७ ॥  
अकरोत् तत्र शैलेन्द्रं शतयोजनमुच्छ्रितम् ।  
शोभितं शिखरैश्चित्रैः सुप्रवृद्धैर्हिरण्मयैः ॥ २८ ॥  
काञ्चनीभिः शिलाभिश्च गुहाभिश्चविभूषितम्।  
समाकुलं सूर्यनिभैः शालैस्तालैश्च भास्वरैः ॥ २९ ॥  
शुशुभे जातरूपैश्च श्रीमद्भिश्चित्रवेदिकैः ।  
षष्टिं गिरिसहस्राणि तत्रासौ संन्यवेशयत् ॥ ३० ॥  
मेरुप्रतिमरूपाणि वपुषा प्रभया सह ।  
सहस्रजलधारं च पर्वतं मेरुसंनिभम् ॥ ३१ ॥  
पुण्यतीर्थगुणोपेतं भगवान् संन्यवेशयत् ।  
षष्टियोजनविस्तारं तावदेव समुच्छ्रितम् ॥ ३२ ॥  
आत्मरूपोपमं तत्र वाराहं नाम नामतः ।  
निवेशयामास गिरिं दिव्यं वैदूर्यपर्वतम् ॥ ३३ ॥  
राजताः काञ्चनाश्चैव यत्र दिव्याः शिलोच्चयाः ।  
तत्रैव चक्रसदृशं चक्रवन्तं महाबलम् ॥ ३४ ॥  
सहस्रकूटं विपुलं भगवान् संन्यवेशयत् ।  
शङ्खप्रतिमरूपं च राजतं पर्वतोत्तमम् ॥ ३५ ॥  
सितद्रुमसमाकीर्णं शङ्खं नाम न्यवेशयत् ।  
सुवर्णं रत्नसम्भूतं पारिजातं महाद्रुमम् ॥ ३६ ॥  
महतः पर्वतस्याग्रे पुष्पहासं न्यवेशयत्।  
शुभामतिरसां चैव घृतधारामिति श्रुतिः ॥ ३७ ॥  
वराहः सरितं पुण्यां प्रतीच्यामकरोत् प्रभुः ।  
प्रतीच्यां संविधिं कृत्वा पर्वतान्काञ्चनोज्ज्वलान् ।३८।  
गुणोत्तरानुत्तरस्यां संन्यवेशयदग्रतः ।  
ततः सौम्यगिरिं सौम्यमन्तरिक्षप्रमाणतः ॥ ३९ ॥  
रुक्मधातुप्रतिच्छन्नमकरोद् भास्करोपमम्।  
स तु देशो विसूर्योऽपि तस्य भासा प्रकाशते ॥ ४० ॥  
तस्य लक्ष्म्यधिकं भाति तपसा रविणा यथा ।  
सूक्ष्मलक्षणविज्ञेयस्तपतीव दिवाकरः ॥ ४१ ॥  
सहस्रशिखरं चैव नानातीर्थसमाकुलम् ।  
चकार रत्नसंकीर्णं भूयोऽस्तं नाम पर्वतम् ॥ ४२ ॥  
मनोहरगुणोपेतं मन्दरं चाचलोत्तमम् ।  
उद्दामपुष्पगन्धं च पर्वतं गन्धमादनम् ॥ ४३ ॥  
चकार तस्य शृङ्गेषु सुवर्णरससम्भवम्  
जम्बूं जाम्बूनदमयीमनन्ताद्भुतदर्शनाम्॥ ४४ ॥  
गिरिं त्रिशिखरं चैव तथा पुष्करपर्वतम्।  
शुभ्रं पाण्डुरमेघाभं कैलासं च नगोत्तमम् ॥ ४५ ॥  
हिमवन्तं च शैलेन्द्रं दिव्यधातुविभूषितम्।  
निवेशयामास हरिर्वाराहीं तनुमास्थितः ॥ ४६  
नदीं सर्वगुणोपेतामुत्तरस्यां दिशि प्रभुः ।  
मधुधारां स कृतवान् दिव्यामृषिशताकुलाम्॥ ४७ ॥  
सर्वे चैव क्षितिधराः सपक्षाः कामरूपिणः ।  
तदा कृता भगवता विचित्राः परमेष्ठिना ॥ ४८ ॥  
स कृत्वा प्रविभागं तु पृथिव्या लोकभावनः ।  
देवासुराणामुत्पत्तौ कृतवान् बुद्धिमक्षयाम् ॥ ४९ ॥  
सर्वासु दिक्षु क्षतजोपमाक्ष-  
श्चकार शैलान्विविधाभिधानान् ।  
हिताय लोकस्य स लोकनाथः  
पुण्याश्च नद्यः सलिलोपगूढाः ॥ ५० ॥  
इति श्रीमहाभारते खिलभागे हरिवंशे भविष्यपर्वणि वाराहे पञ्चत्रिंशोऽध्यायः ॥ ३५ ॥