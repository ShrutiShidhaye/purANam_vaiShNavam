+++
title = "०१५"

+++
जनमेजय उवाच  
श्रुतं नः परमं ब्रह्मन् स्ववंशचरितं महत् ।  
दिव्यमन्योन्यसम्भूतं मानितं बहुभिर्गुणैः ॥ १ ॥  
छन्दोभिर्वृत्तसंजातैः समासैश्च सविस्तरैः ।  
लघुभिर्मधुराभाषैर्ग्रथितं पदविग्रहैः ॥ २ ॥  
त्रिवर्गेणाभिसम्पन्नं धर्मेणार्थेन भोगिनाम् ।  
कामेन बहुरूपेण शरीरान्तर्गतेन च ॥ ३ ॥  
ब्राह्मणानां प्रभावैश्च योधानां च पराक्रमैः ।  
वैरनिर्यातनैश्चैव प्रतिज्ञानां च पारगैः ॥ ४ ॥  
रिपुस्तवसुसम्पन्नैर्नानुबन्धः प्रचोदितः ।  
वंशयोर्निर्विनाशाय नृपेण द्विज विग्रहात् ॥ ५ ॥  
ये च तस्मिन् महारौद्रे संग्रामे निहता नृपाः ।  
तेषां सर्वाणि राष्ट्राणि पुत्राः सर्वे प्रपेदिरे ॥ ६ ॥  
कौरवः प्रथितो राजा भगवच्छासनानुगः ।  
धर्मश्च बहुधा प्रोक्तस्त्रयाणां वर्णसम्पदाम् ।  
शूराणामपि विख्यातः स्वर्गहेतुर्द्विजर्षभ ॥ ७ ॥  
अनुग्रहार्थं भूतानां नोत्सेकाय कथंचन ।  
चतुर्णां वर्णसंज्ञानां पृयक्पृथगनेकधा ॥ ८ ।  
गर्भवासं पतन्तश्च भूतानां सम्प्रबोधिताः ।  
पृच्छन्तो देवसंचारं क्षीणे पुण्ये च कर्मणि ॥ ९ ॥  
दाने यश्चापि संयोगः स चापि बहुधा कृतः ।  
द्वयोः संयोगविहितं मधु वाग्वचनं तयोः ॥ १० ॥  
न तच्छक्यं मयाऽऽख्यातुं भारताध्ययनं महत्।  
एकाहेन महान् ब्रह्मन्नपि दिव्येन चक्षुषा ॥ ११ ॥  
ब्रह्मणोऽह्नस्तु विस्तारं संक्षेपं च सुसंग्रहम् ।  
श्रोतुमिच्छामि भगवन्महत्कौतूहलं हि मे ॥ १२ ॥  
इति श्रीमहाभारते खिलभागे हरिवंशे भविष्यपर्वणि पौष्करे जनमेजयवाक्ये पञ्चदशोऽध्यायः ॥ १५ ॥