+++
title = "०८५"

+++
वैशम्पायन उवाच  
तत इन्द्रः स्वयं तत्र आरुह्य गजमुत्तमम् ।  
द्रष्टुं सर्वेश्वरं विष्णुं तपस्यन्तं समाययौ ॥ १ ॥  
ततो यमस्तु भगवानारुह्य महिषं वरम् ।  
किंकरैश्च स्वयं साक्षादाययौ नगमुत्तमम् ॥ २ ॥  
प्रचेता हंसमारुह्य वारुणैश्च समन्वितः ।  
श्वेतच्छत्रसमायुक्तः श्वेतव्यजनवीजितः ॥ ३ ॥  
ययौ कैलासशिखरं द्रष्टुं केशवमञ्जसा ।  
अन्ये चापि तथा देवा आदित्या वसवस्तथा ॥ ४ ॥  
रुद्राश्चैव तथा राजन् द्रष्टुं केशवमाययुः ।  
सिद्धाश्च मुनयश्चैव गन्धर्वा यक्षकिन्नराः ॥ ५ ॥  
सर्वाश्चाप्सरसो राजन् नृत्यगीतविशारदाः ।  
ततो देवगणः सर्वः कैलासं समपद्यत ॥ ६ ॥  
पर्वतो नारदश्चैव तथान्ये मुनिसत्तमाः ।  
विस्मयस्थितलोलाक्षाः सर्वदेवगणास्तथा ॥ ७ ॥  
आश्चर्यं खलु पश्यध्वं न भूतं न भविष्यति ।  
योगिध्येयः स्वयं कृष्णो यत्तप्यति गुरुः स्वयम् ।  
को न्वत्र समयो भूयादिति ते मेनिरे गणाः ॥ ८ ॥  
ततः समाप्ते सकले जगत्पतेर्व्रते समूले सकलेश्वरः शिवः ।  
द्रष्टुं हरिं लोकहितैषिणं प्रभुं ययौ भवान्या सह भूतसंघैः ॥ ९ ॥  
सार्धं कुबेरेण सगुह्यकेन सख्या प्रियेण प्रभुरीश्वरः शिवः ।  
स्वयं जटी भूतपिशाचसंवृतः शरी च खड्गी शशिखण्डशेखरः ॥ 3.85.१० ॥  
करेण बिभ्रत्सहदर्भकुण्डिकां करेण साक्षादपरेण दीपिकाम् ।  
अन्येन विभ्रन्महतीं स डिण्डिमां शूलं च बिभ्रन्नपरेण बाहुना ॥ ११ ॥  
गुणान् स रुद्राक्षकृतान् समुद्वहञ्जटाभिरापिङ्गलताम्रमूर्तिः ।  
विराजमानः प्रभुरिन्दुशेखरो वृषेण युक्तः स सितेन शंकरः ॥ १२॥  
उमास्तनद्वन्द्वसमर्पिताननस्तथा समाश्लिष्य निपीडिताधरः ।  
गङ्गाम्बुविक्षालितचन्द्रशेखरस्तां चापि वीक्षन् बहुशस्तदा शिवः ॥ १३॥  
भस्माङ्गरागैरनुलेपिताननो महोरगैर्बद्धजटः सनातनः ।  
शिरःकपालैः परिशोभितस्तदा द्रष्टुं हरिं केशवमभ्ययाच्छिवः ॥१४॥  
यमाहुरग्र्यं पुरुषं महान्तं पुरातनं सांख्यनिबद्धदृष्टयः ।  
यस्यापि देवस्य गुणान् समग्रांस्तत्त्वांश्चतुर्विंशतिमाहुरेके ॥ १५॥  
यमाहुरेकं पुरुषं पुरातनं कणादनामानमजं महेश्वरम् ।  
दक्षस्य यज्ञं विनिहत्य यो वै विनाश्य देवानसुरान् सनातनः ॥ १६॥  
यं विदुर्भूततत्त्वज्ञं भूतेशं भूतभावनम् ।  
वामदेवं विरूपाक्षमाहुस्तत्त्वविदो जनाः ॥ १७॥  
महादेवं सहस्राक्षं कालमूर्तिं चतुर्भुजम् ।  
रुद्रं रोदननामानमाहुर्विश्वेश्वरं शिवम् ॥१८॥  
अप्रमेयमनाधारमाहुर्माहेश्वरा जनाः ।  
नग्नं नग्नपरीतं तु नागिनं त्वग्निवर्चसम् ॥ १९॥  
आहुर्विश्वेश्वरं शान्तं शिवमादिं सनातनम् ।  
तस्य मूर्तिरिमाः सर्वा धराद्याः सकला नृप ॥3.85.२०॥  
भूमिरापोऽनलो वायुः खं सूर्यश्च तथा शशी ।  
अग्निश्च यजमानश्च प्रकृतिश्चैवमष्टधा ॥२१ ॥  
महादेवो महायोगी गिरीशो नीललोहितः ।  
आदिकर्ता महाभर्ता शूलपाणिरुमापतिः ।  
द्रष्टुं विश्वेश्वरं विष्णुं भूतसंघैः समाययौ ॥२२॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां शिवागमनकथने पञ्चाशीतितमोऽध्यायः ॥ ८५॥