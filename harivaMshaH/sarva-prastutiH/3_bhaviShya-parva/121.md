+++
title = "१२१"

+++
वैशम्पायन उवाच  
अथ तौ हंसडिम्भकौ जग्मतुः पुष्करं प्रति ।  
प्रगृहीतमहाचापौ सरथौ सध्वजौ नृप ॥ १ ॥  
पुरःसरमहाभूतौ संहरन्ताविवोल्बणौ ।  
प्रकुर्वन्तौ सिंहरवं भस्मना परिलेपितौ ॥ २ ॥  
त्रिपुण्ड्रकललाटान्तौ रुद्राक्षपरिशोभितौ ।  
अन्यौ द्वाविव रुद्रौ तौ लोकसंहारकारकौ ॥ ३ ॥  
ततोऽनुजग्मुः शतशः सैन्यानि नृपसत्तम ।  
अक्षौहिण्यो दशैवासंस्तयोरथ समागताः ॥ ४ ॥  
विचक्रस्तु महाराज दानवो नगसंनिभः ।  
तयोरेव सखा पूर्वमासीच्च बलशालिनोः ॥ ५ ॥  
शक्रो यस्य पुरःसरः स्थातुं शक्तो न वज्रभृत्।  
यो हि वीरो महाराज देवदैत्यसमागमे ॥ ६ ॥  
देवान् निघ्नंस्तथा राजन् देवेन्द्रमजयन्महान् ।  
अकरोच्च पुरा युद्धं विष्णुना प्रभविष्णुना ॥ ७ ॥  
यो हि द्वारवतीं प्राप्य बबाधे यदुपुङ्गवान् ।  
स तदानीं महाराज श्रुत्वा युद्धमुपस्थितम् ॥ ८ ॥  
अनेकशतसाहस्रैर्दानवैः परिघायुधैः ।  
वृतः समभवद् दैत्यो वृष्णिद्वेषान् नृपोत्तम ॥ ९॥  
हंसस्य डिम्भकस्याथ साहाय्यं कर्तुमुद्यतः ।  
विचक्रस्याथ दैत्यस्य हिडिम्बो राक्षसेश्वरः ॥ 3.121.१० ॥  
अतीव मित्रतां यातो दद्यात् प्राणांश्च संयति ।  
राक्षसैरपरैः सार्धं शिलाशूलासिपाणिभिः ॥ ११ ॥  
ययौ तस्य सहायार्थं हिडिम्बः पुरुषादपः ।  
अष्टाशीति सहस्राणि राक्षसास्तस्य चाभवन् ॥ १२ ॥  
अनुयाता महाराज शिलापरिघबाहवः ।  
तयोस्तत्र महासैन्यं गच्छतोः केशवं प्रति ॥ १३ ॥  
मिश्रितं दैत्यसंघैश्च राक्षसैश्च समन्ततः ।  
अत्यद्भुतं महारौद्रं त्रैलौक्यभयदायकम् ॥ १४ ॥  
दैत्येन सहितौ तौ हि जग्मतुः पुष्करं प्रति ।  
तावेतौ हंसडिम्भकौ हन्तुं केशवमञ्जसा ॥ १५ ॥  
ततः श्रुत्वा जरासंधो विग्रहं यदुभिः सह ।  
नाकरोन्नृपसाहाय्यं पापं मे भवितेति ह ॥ १६ ॥  
गच्छतोः समितिं राजन्हंसस्य डिम्भकस्य च ।  
अतित्वरितविक्रान्तास्ते ययुः पुष्करं प्रति ॥ १७ ॥  
सिंहनादं विमुञ्चन्तः कथयन्तः परस्परम् ।  
अहमेव नृपा युद्धं करोमि प्रथमं हरेः ॥ १८ ॥  
इत्यब्रुवन् नृपा राजञ्छतशः केशवं प्रति ।  
सम्प्राप्तास्ते नृपश्रेष्ठाः पुष्करं पुण्यवर्धनम् ॥ १९ ॥  
मुनिजुष्टं तपोवृद्धैर्ऋषिभिश्च निषेवितम् ।  
अत्यन्तभद्रं लोकेषु पुष्करं प्रथमं नृप ॥ 3.121.२० ॥  
पुष्करं पुण्डरीकाक्षो द्वावेव जगतीपते ।  
दर्शनात् स्पर्शनाच्चैव किल्विषच्छेदिनौ नृप ॥२१॥  
पुष्करं पुण्डरीकाक्षो द्वावेव नृपसत्तम ।  
सेव्यमानौ मुनिश्रेष्ठैरमरौघैर्महात्मभिः ॥ २२ ॥  
द्वावेव हि नृपश्रेष्ठ सर्वपापप्रणाशकौ ।  
तावुभौ यत्र सहितौ तत्र ते संस्थिता नृपाः ॥ २३ ॥  
दृष्टवन्तो हरिं विष्णुं विष्टरश्रवसं परम् ।  
पुष्करं पुण्यनिलयं तीर्थं ब्रह्मनिषेवितम् ॥ २४ ॥  
ताभ्यां कुरु नमस्कारं मनसा नृपसत्तम ।  
अहो निःशेषमभवत् तत्र भूयो न संशयः ॥ २५ ॥  
सैन्यं तत्र च सम्प्राप्तं दैत्यरक्षःसमाकुलम् ।  
अनेकभेरीपणवझर्झरीडिण्डिमाकुलम् ॥ २६ ॥  
नानापणवसम्मिश्रं रक्षोनादविनादितम् ।  
प्रविश्य सरसस्तीरं पुष्करस्य विशाम्पते ।  
दर्शयामास देवेशं युद्धाय समुपस्थितम् ॥ २७ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने युद्धार्थं हंसडिम्भकसैन्यानां पुष्करागमने एकविंशत्यधिकशततमोऽध्यायः ॥ १२१ ॥