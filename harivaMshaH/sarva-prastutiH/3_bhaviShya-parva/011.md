+++
title = "०११"

+++
वैशम्पायन उवाच  
आपवः स विभुर्भूत्वा कारयामास वै तपः ।  
छादयित्वाऽऽत्मनो देहमात्मना कुम्भसम्भवः ॥ १ ॥  
ततो महात्मातिबलो मतिं लोकस्य सर्जने ।  
महता पञ्चभूतानां विश्वस्तो व्यचिन्तयत् ॥ २ ॥  
तस्य चिन्तयतस्तत्र तपसा भावितात्मनः ।  
निराकाशे तोयमये सूक्ष्मे जगति गह्वरे ॥ ३ ॥  
ईषत्संक्षोभयामास सोऽर्णवं सलिले स्थितः ।  
सोऽनन्तरोर्मिणा सूक्ष्ममथ च्छिद्रमभूत्तदा ॥ ४॥  
तत्र शब्दगतिर्भूत्वा मारुतद्रवसम्भवः ।  
स लब्ध्वाऽऽन्तरमक्षोभ्यो व्यवर्धत समीरणः ॥ ५ ॥  
विवर्धता बलवता तेन संशोभितोऽर्णवः ।  
अन्योन्यवेगाभिहता ममन्थुश्चोर्मयो भृशम् ॥ ६ ॥  
महार्णवस्य क्षुब्धस्य तस्मिन् नम्भसि मथ्यति ।  
कृष्णवर्त्मा समभवत्प्रभुर्वैश्वानरोऽर्चिमान् ॥ ७ ॥  
तत्र संशोषयामास पावकः सलिलं बहु ।  
क्षयाज्जलनिधेश्छिद्रमभवन्निःसृतं नभः ॥ ८॥  
आत्मतेजोद्भवाः पुण्या आपोऽमृतरसोपमाः ।  
आकाशं छिद्रसम्भूतं वायुराकाशसम्भवः ॥ ९॥  
आज्यसंघर्षणोद्भूतं पावकं चाज्यसम्भवम्।  
दृष्ट्वा प्रीतियुतो देवो महाभूतादिभावनः ॥ १० ॥  
दृष्ट्वा भूतानि भगवाँल्लोकसृष्ट्यर्थतत्त्ववित्।  
ब्रह्मणो जन्म स हितं बहुरूपो विचिन्वति ॥ ११ ॥  
चतुर्युगादिसंख्यान्ते सहस्रयुगपर्यये ।  
यत्पृथिव्यां द्विजेन्द्राणां तपसा भावितात्मनाम् ॥ १२ ॥  
बहुजन्मनिरुद्धात्मा ब्राह्मणो यतिरुत्तमः ।  
ज्ञानवान् दृष्टविश्वात्मा योगिनां योगवित्तमः ॥ १३ ॥  
तं योगवन्तं विज्ञेयं सम्पूर्णैश्वर्यविक्रमम् ।  
देवो ब्रह्मणि विश्वे च नियोजयति योगवित्॥ १४॥  
ततस्तस्मिन् महातोये हविषो हरिरच्युतः ।  
स्वपन् क्रीडंश्च विविधं मोदते चैष पावकिः । १५ ॥  
पद्मं नाभ्युद्भवं चैकं समुत्पादितवांस्तदा ।  
सहस्रपत्रं विरजो भास्कराभं हिरण्मयम् ॥ १६ ॥  
हुताशनज्वलितशिखोज्ज्वलप्रभं  
सुगन्धिनं शरदमलार्कतेजसम्।  
विराजते कमलमुदारवर्चसं  
महात्मनस्तनुरुहचारुदर्शनम् ॥ १७॥