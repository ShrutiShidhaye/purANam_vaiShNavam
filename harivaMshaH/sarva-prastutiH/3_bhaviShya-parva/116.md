+++
title = "११६"

+++
वैशम्पायन उवाच  
हासं कुर्वत्सु तेष्वेवं केशवः केशिसूदनः ।  
उवाच वचनं दूतं गच्छ मद्वचनाद् द्विज ॥ १ ॥  
तावित्थं हंसडिम्भकौ ब्रूहि त्वरितविक्रमः ।  
बाणैर्दास्यामि निशितैः शार्ङ्गमुक्तैः शिलाशितैः ॥ २ ॥  
असिना वाथ दास्यामि निशितेन महात्मनोः ।  
शिरो वा छेत्स्यते चक्रं मत्करप्रहितं बलिम् ॥ ३ ॥  
यो वरं दत्तवान् रुद्रो युवयोर्धार्ष्ट्यकारणम् ।  
स एव रक्षिता वां स्यात्तं जित्वा वां निहन्म्यहम् ॥ ४ ॥  
देशोऽयं संविधातव्यो यत्र नः संगतिर्भवेत्।  
तत्र गन्ता तथा चास्मि सबलः सहवाहनः॥५॥  
भवन्तौ निर्भयौ भूत्वा गच्छेतां सबलौ नृपौ ।  
पुष्करे वा प्रयागे वा मथुरायामथापि वा ॥ ६ ॥  
तत्राहं सबलो याता नात्र कार्या विचारणा ।  
अथवा मित्रभावाच्च वक्तुमेवं न ते क्षमम् ॥ ७ ॥  
न शक्यं यत् त्वया वक्तुं तच्च वक्ष्यति सात्यकिः ।  
त्वया सह ततो गत्वा साक्षिभूतो भव द्विज ॥ ८ ॥  
इदं च जाने विप्रेन्द्र स्नेहो मयि सदा तव ।  
तेन त्वं विजयी भूत्वा संसारे दुःखसंकुले ।  
मत्कथापरमो नित्यं सदा भव जनार्दन ॥ ९ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने षोडशाधिकशततमोऽध्यायः ॥११६ ॥