+++
title = "०३८"

+++
वैशम्पायन उवाच  
कदाचित् तु सपक्षास्ते पर्वता धरणीधराः ।  
प्रस्थिता धरणीं त्यक्त्वा नूनं तस्यैव मायया ॥ १ ॥  
तदासुराणां निलयं हिरण्याक्षेण पालितम् ।  
दिशं प्रतीचीमागत्य ह्रदेऽमज्जन् यथा गजाः ॥ २ ॥  
तत्रासुरेभ्यः शंसन्त आधिपत्यं सुराश्रयम् ।  
तच्छ्रुत्वाथासुराः सर्वे चक्रुरुद्योगमुत्तमम् ॥ ३ ॥  
क्रूरां च बुद्धिमतुलां पृथिवीहरणे रताः ।  
आयुधानि च सर्वाणि जगृहुर्भीमविक्रमाः ॥ ४ ॥  
चक्राशनींस्तथा खड्गान् भुशुण्डीश्च धनूंषि च ।  
प्रासान्पाशांश्च शक्तीश्च मुसलानि गदास्तथा ॥ ५ ॥  
चक्र, अशनि, खङ्ग, भुशुण्डि, धनुष, प्रास, पाश,  
शक्ति, मूसल और गदा आदि आयुध ले लिये ॥ ५ ॥  
केचित् कवचिनः सज्जा मत्तनागांस्तथा परे ।  
केचिदश्वरथान्युक्ता अपरेऽश्वान् महासुराः ॥ ६ ॥  
केचिदुष्ट्रांस्तथा खड्गान् महिषान् गर्दभानपि ।  
स्वबाहुबलमास्थाय केचिच्चापि पदातयः ॥ ७ ॥  
परिवार्य हिरण्याक्षं तलबद्धाः कलापिनः ।  
इतश्चेतश्च निश्चेरुर्हृष्टाः सर्वे युयुत्सवः ॥ ८ ॥  
ततो देवगणाः पश्चात् पुरंदरपुरोगमाः ।  
दैत्यानां विदितोद्योगाश्चक्रुरुद्योगमुत्तमम् ॥ ९ ॥  
महता चतुरङ्गेण बलेन सुसमाहिताः ।  
बद्धगोधाङ्गुलित्राणास्तूणवन्तः समार्गणाः ॥ 3.38.१० ॥  
उग्रायुधधरा देवाः स्वेष्वनीकेष्ववस्थिताः ।  
ऐरावतगतं शक्रमन्वगच्छन्त पृष्ठतः ॥ ११ ॥  
ततस्तूर्यनिनादेन भेरीणां च महास्वनैः ।  
अभ्यद्रवद्धिरण्याक्षो देवराजं पुरंदरम् ॥ १२ ॥  
तीक्ष्णैः परशुनिस्त्रिंशैर्गदातोमरशक्तिभिः ।  
मुसलैः पट्टिशैश्चैव छादयामास वासवम् ॥ १३ ॥  
ततोऽस्त्रबलवेगेन सार्चिष्मत्यः सुदारुणाः ।  
घोररूपा महावेगा निपेतुर्बाणवृष्टयः ॥ १४ ॥  
शिष्टाश्च दैत्या बलिनः सितधारैः परश्वधैः ।  
परिघैरायसैः खड्गैः क्षेपणीयैश्च मुद्गरैः ॥ १५ ॥  
गण्डशैलैश्च विविधै रश्मिभिश्चाद्रिसंनिभैः ।  
घातनीभिश्च गुर्वीभिः शतघ्नीभिस्तथैव च ॥ १६ ॥  
युगैर्यन्त्रैश्च निर्मुक्तैरर्गलैश्च विदारणैः ।  
सर्वान्देवगणान्दैत्याः संनिजघ्नुः सवासवान्॥ १७ ॥  
धूम्रकेशं हरिश्मश्रुं नानाप्रहरणायुधम् ।  
रक्तसंध्याभ्रसंकाशं किरीटोत्तमधारिणम् ॥ १८ ॥  
नीलपीताम्बरधरं शितदंष्ट्रोर्ध्वधारिणम् ।  
आजानुबाहुं हर्यक्षं बैडूर्याभरणोज्ज्वलम् ॥ १९ ॥  
समुद्यतायुधं दृष्ट्वा सर्वे देवगणास्तदा ।  
ते हिरण्याक्षमसुरं दैत्यानामग्रतः स्थितम् ॥ 3.38.२० ॥  
युगान्तसमये भीमं स्थितं मृत्युमिवाग्रतः ।  
प्रविव्यथुः सुराः सर्वे तदा शक्रपुरोगमाः ॥ २१ ॥  
दृष्ट्वाऽऽयान्तं हिरण्याक्षं महाद्रिमिव जङ्गमम् ।  
देवाः संविग्नमनसः प्रगृहीतशरासनाः ।  
सहस्राक्षं पुरस्कृत्य तस्थुः संग्राममूर्धनि ॥ २२ ॥  
सा च दैत्यचमू रेजे हिरण्यकवचोज्ज्वला ।  
प्रवृद्धनक्षत्रगणा शारदी द्यौरिवामला ॥ २३ ॥  
तेऽन्योन्यमपि सम्पेतुः पातयन्तः परस्परम् ।  
बभञ्जुर्बाहुभिर्बाहुद्वन्द्वमन्ये युयुत्सवः ॥ २४ ॥  
गदानिपातैर्भग्नाङ्गा बाणैश्च व्यथितोरसः ।  
विनिपेतुः पृथक् केचित्तथान्येऽपि विजघ्निरे ॥२५॥  
बभञ्जिरे रथान् केचित्केचित्सम्मर्दिता रथैः ।  
सम्बाधमन्ये सम्प्राप्ता न शेकुश्चलितुं रथात् ॥ २६ ॥  
दानवेन्द्रबलं तत्र देवानां च महद् बलम् ।  
अन्योन्यबाणवर्षेण युद्धदुर्दिनमाबभौ ॥ २७ ॥  
हिरण्याक्षस्तु बलवान् क्रुद्धः स दितिनन्दनः ।  
व्यवर्धत महातेजाः समुद्र इव पर्वणि ॥ २८ ॥  
तस्य कुद्धस्य सहसा मुखान्निश्चेरुरर्चिषः ।  
साग्निधूमश्च पवनो ययौ तस्य समीपतः ॥ २९ ॥  
शस्त्रजालैर्बहुविधैर्धनुर्भिः परिघैरपि ।  
सर्वमाकाशमावव्रे पर्वतैरुत्थितैरिव ॥ 3.38.३० ॥  
बहुभिः शस्त्रनिस्त्रिंशैश्छिन्नभिन्नशिरोरसः ।  
न शेकुश्चलितुं देवा हिरण्याक्षार्दिता युधि ॥ ३१ ॥  
सर्वे वित्रासिता देवा हिरण्याक्षेण संयुगे ।  
न शेकुर्यत्नवन्तोऽपि यत्नं कर्तुं विचेतसः ॥ ३२ ॥  
तेन शक्रः सहस्राक्षः स्तम्भितोऽस्त्रेण धीमता ।  
ऐरावतगतः संख्ये नाशकच्चलितुं भयात् ॥ ३३ ॥  
सर्वांश्च देवानखिलान् स पराजित्य दानवः ।  
स्तम्भयित्वा च देवेशमात्मस्थं मन्यते जगत् ॥ ३४ ॥  
सतोयमेघप्रतिमोग्रनिःस्वनं प्रभिन्नमातङ्गविलासविग्रहम् ।  
धनुर्विधुन्वन्तमुदारवर्चसं तदासुरेन्द्रं ददृशुः सुराः स्थिताः ॥ ३५ ॥  
इति श्रीमहाभारते खिलभागे हरिवंशे भविष्यपर्वणि वाराहे शक्रस्तम्भने अष्टात्रिंशोऽध्यायः ॥ ३८ ॥