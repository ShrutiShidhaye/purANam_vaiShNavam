+++
title = "०८९"

+++
वैशम्पायन उवाच  
इत्युक्त्वा देवदेवेशं मुनीनाह पुनः शिवः ।  
एवं जानीत हे विप्रा ये भक्ता द्रष्टुमागताः ॥ १ ॥  
एतदेव परं वस्तु नैतस्मात् परमस्ति वः ।  
एतदेव विजानीध्वमेतद् वः परमं तपः ॥ २ ॥  
एतदेव सदा विप्रा ध्येयं सततमानसैः ।  
एतद् वः परमं श्रेय एतद् वः परमं धनम् ॥ ३ ॥  
एतद् वो जन्मनः कृत्यमेतद् वस्तपसः फलम् ।  
एष वः पुण्यनिलय एष धर्मः सनातनः ॥ ४ ॥  
एष वो मोक्षदाता च एष मार्ग उदाहृतः ।  
एष पुण्यप्रदः साक्षादेतत् च कर्मणः फलम् ॥ ५ ॥  
एतदेव प्रशंसन्ति विद्वांसो ब्रह्मवादिनः ।  
एष त्रयीगतिर्विप्राः प्रार्थ्यो ब्रह्मविदां सदा ॥ ६ ॥  
एतदेव प्रशंसन्ति सांख्ययोगसमाश्रिताः ।  
एष ब्रह्मविदां मार्गः कथितो वेदवादिभिः ॥ ७ ॥  
एवमेव विजानीत नात्र कार्या विचारणा ।  
हरिरेकः सदा ध्येयो भवद्भिः सत्त्वमास्थितैः ॥ ८ ॥  
नान्यो जगति देवोऽस्ति विष्णोर्नारायणात्परः।  
ओमित्येवं सदा विप्राः पठत ध्यात केशवम् ॥ ९ ॥ ।  
ततो निःश्रेयसप्राप्तिर्भविष्यति न संशयः ।  
एवं ध्यातो हरिः साक्षात्प्रसन्नो वो भविष्यति॥ 3.89.१० ॥  
भवनाशमयं देवः करिष्यति दृढं हरिः ।  
सदा ध्यात हरिं विप्रा यदीच्छ प्राप्तुमच्युतम् ॥ ११ ॥  
एष संसारविभवं विनाशयति वो गुरुः ।  
स्मरध्वं सततं विष्णुं पठध्वं त्रिशरीरिणम् ॥ १२ ॥  
मनःसंयमनं विप्राः कुरुध्वं यत्नतः सदा ।  
शुद्धेऽन्तःकरणे विष्णुः प्रसीदति तपोधनाः ॥ १३ ॥  
ध्यात्वा मां सर्वयत्नेन ततो जानीत केशवम् ।  
उपास्योऽहं सदा विप्रा उपास्येऽस्मिन् हरी स्मृतः॥ १४॥  
उपायोऽयं मया प्रोक्तो नात्र संदेह इत्यपि ।  
अयं मायी सदा विप्रा यतध्वमघनाशने ॥ १५ ॥  
यथा वो बुद्धिरखिला शुद्धा भवति यत्नतः ।  
तथा कुरुत विप्रेन्द्रा यथा देवः प्रसीदति ॥ १६ ॥  
वैशम्पायन उवाच  
एवमुक्तास्ततः सर्वे मुनयः पुण्यशीलिनः ।  
यथावदुपगृह्णाना निरसन् संशयं नृप ॥ १७ ॥  
एवमेवेति तं विप्राः प्राहुः प्राञ्जलयो हरम् ।  
छिन्नो नः संशयः सर्वो गृहीतोऽर्थः स तादृशः॥ १८ ॥  
एतदर्थं समायाता वयमद्य तवालयम् ।  
संगमाद् युवयोः सर्वो नष्टो मोहो महानिह ॥ १९ ॥  
यथा वदसि देवेश तथा नः श्रेयसे परम् ।  
यथाऽऽह भगवान् रुद्रो यतामः सततं हरौ ।  
इति ते मुनयः प्रीताः प्रणेमुः केशवं हरिम् ॥ 3.89.२० ॥  
इति श्रीमहाभारते खिलभागे हरिवंशे भविष्यपर्वणि ऋष्युपदेशे एकोननवतितमोऽध्यायः ॥ ८९ ॥