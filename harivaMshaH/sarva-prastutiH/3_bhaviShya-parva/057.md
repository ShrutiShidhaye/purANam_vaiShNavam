+++
title = "०५७"

+++
वैशम्पायन उवाच  
ततः सर्वाणि सैन्यानि देवराजस्य शासनात्।  
अभ्यद्रवन्त दितिजान्नदन्तो भैरवान् रवान् ॥ १ ।  
तं बलौघमपर्यन्तं देवानां सुदुरासदम् ।  
रथनागाश्वकलिलं शङ्खदुन्दुभिनिःस्वनम् ॥ २ ॥  
आपतन्तं सुदुष्पारं रजसा सर्वतोवृतम् ।  
सैन्यसागरमक्षोभ्यं वेलेव मकरालयम् ॥ ३ ॥  
तदाश्चर्यमपश्यन्त अश्रद्धेयमिवाद्भुतम् ।  
उदीर्णां पृतनां सर्वां साश्वां सरथकुञ्जराम् ॥ ४ ॥  
आवार्य समरेऽतिष्ठत् कुजम्भस्तरसा बली ।  
सैन्यार्णवं देवतानां गिरिर्मेरुरिवाचलः ॥ ५॥  
अनीकिनीं कुजम्भस्तु गदया स न्यवारयत् ।  
सा तथा वारिता सेना विह्वलाभून्निरुद्यमा ॥ ६ ॥  
तस्मिंस्तथा वर्तमाने सम्प्रहारे सुदारुणे ।  
असिलोमा तु बलवान् दानवो दानवाधिपः ॥ ७ ॥  
देवसैन्यस्य सर्वस्य धूमकेतुरिवोत्थितः ।  
तपत्यर्क इवामोघः सुरसैन्यानि संयुगे ॥ ८ ॥  
सहस्ररश्मिप्रतिमो दानवस्य रथोत्तमः ।  
शरैर्मेघ इवावर्षद् देवानीकं प्रतापवान् ॥ ९ ॥  
शरौघरश्मिभिर्दीप्तैः प्रतप्तो घोरविक्रमः ।  
रौद्रः क्रूरो दुराधर्षो दुरापो ध्वजिनीमुखे ॥ 3.57.१० ॥  
युध्यते दैवतैः सार्धं ग्रसमान इव प्रभुः ।  
उग्रेषुरुग्रवदनः समारुह्य महागजम् ॥ ११ ॥  
सुराणामुत्तमाङ्गानि प्रचिनोति महाबलः ।  
ग्रसन् दैवतसैन्यानि शरदंष्ट्रः प्रतापवान् ॥ १२ ॥  
असिजिह्वश्चक्रहस्तश्चापव्यात्ताननोऽसुरः ।  
परश्वधनखः श्रीमान् मृदङ्गापूरितध्वनिः ॥ १३ ॥  
तिष्ठते दानवश्रेष्ठः संयुगे व्याघ्रवद् बली ।  
मौर्वीघोषस्तनयित्नुः पृषत्कः प्रथितो महान् ॥ १४ ॥  
धनुर्विद्युद्गणश्चापो महामेघ इवापरः ।  
इष्वस्त्रसागरो घोरो बाहुग्राहो दुरासदः ॥ १५ ॥  
कार्मुकोर्मितरङ्गौघो बाणावर्तमहाह्रदः ।  
गदासिमकरो रौद्रो ज्यावेलः शिक्षयोद्धतः ११६ ॥  
पदातिमीनः सुमहान् गर्जितोत्क्रुष्टघोषवान् ।  
हयान्गजान्पदातींश्च रथांश्च सहसा बहून् ॥१७ ॥  
न्यमज्जयत समरे परवीरान् महारथान् ।  
आप्लावयत् स देवौघान् दारुणो दानवेश्वरः ॥ १८ ॥  
प्रावर्तत युधि श्रीमान्युधि श्रेष्ठो युधि स्थिरः ।  
अपश्यंस्त्रिदशाः सर्वे शुद्धजाम्बूनदप्रभम् ॥ १९ ॥  
सन्नद्धं तत्र युध्यन्तं ज्वलन्तमिव पावकम् ।  
मध्यंदिनगतं सूर्यं ज्वलन्तमिव तेजसा ॥ 3.57.२० ॥  
न शेकुः सर्वभूतानि दानवं प्रसमीक्षितुम् ।  
यथा प्ररूढं घर्मान्ते दहेत् कक्षं हुताशनः ॥ २१ ॥  
तथा सुरवरान् दैत्यो दहति स्म सुतेजसा ।  
देवानां दानवानां च बलं नर्दति दारुणम् ॥ २२ ॥  
विरूढमभवत् सर्वमाकुलं च समन्तत ।  
शूराश्च ते बलोदग्रा हस्त्यश्वरथधूर्गताः ॥ २३ ॥  
आर्यां बुद्धिं समास्थाय न त्यजन्ति महारणम्।  
तदुत्पिञ्जलकं युद्धमभवद् रोमहर्षणम् ॥ २४ ॥  
देवदानवयोः संख्ये रुधिरस्रावकर्दमम् ।  
न दिशः प्रत्यजानन्त भयग्राहनिपीडिताः ।  
शस्त्रपातांश्च विविधान् दानवानां महारणे ॥ २५ ॥  
अन्योन्यं मूढचित्तास्ते निजघ्नुर्व्याकुलीकृताः ।  
स्वान् परान्नाभिजानन्ति विमूढाः शस्त्रपाणयः॥ २६ ॥  
शिरोरुहेषु संगृह्य कश्चिच्छूरस्य संयुगे ।  
शूरश्छिनत्ति मूर्धानं संदष्टौष्ठपुटाननम् ॥ २७ ॥  
बाहुभिर्मुष्टिभिश्चैव वज्रकल्पैः सुदारुणैः ।  
प्रहरन्ति रणे वीरा आत्तशस्त्राः परस्परम् । २८ ॥  
योधप्राणहरे रौद्रे स्वर्गद्वारेनपावृते ।  
संकुले तुमुले युद्धे वर्तमाने महाभये ॥ २९ ॥  
हयो हयं गजो नागं वीरो वीरं महाहवे ।  
अभ्यद्रवज्जिघांसन्तो ह्यसमञ्जसमाहवे ॥ 3.57.३० ॥  
असुराश्च सुराश्चैव विक्रमाख्या महारथाः ।  
जुहुवुः समरे प्राणान् निजघ्नुरितरेतरम् ॥ ३१ ॥  
मुक्तकेशा विकवचा विरथाश्छिन्नकार्मुकाः ।  
हस्तैः पादैश्च युध्यन्ते दानवास्त्रिदशैः सह ॥ ३२ ॥  
हरिस्तु निशितं भल्लं प्रेषयामास संयुगे ।  
स तस्य धनुषः कोटिं छित्त्वा भूमावपातयत् ॥ ३३ ॥  
पुनश्चापि पृषत्कानां शतानि नतपर्वणाम् ।  
प्राहिणोत् सहसा तस्य दानवेन्द्रस्य संयुगे । ३४॥  
तस्य देहे विमुक्तास्ते मारुतेन समीरिताः ।  
मग्नार्धकाया विविशुः पन्नगा इव पर्वते ॥ ३५ ॥  
स तैर्निपतितैर्गात्रैः क्षरद्भिरसृगावली ।  
बभौ दैत्यो महाबाहुर्मेरुर्धातुमिवोत्सृजन् ।  
पुनश्चापि पृषत्कानां शतानि नतपर्वणाम् । ३६॥  
ततोऽसिलोमा संक्रुद्धः प्रगृह्यान्यन्महाधनुः ।  
रुक्मपुङ्खांश्च निशितान्प्रेषयामास सायकान् ।३७।  
तैस्तु मर्मसु विव्याध सर्पानलविषोपमैः ।  
गात्रं सछादयामास महाभ्रैरिव पर्वतम् ॥३८ ॥  
भूयः संधाय च शरं मुमोचान्तकसंनिभम् ।  
सुपुङ्खं सूर्यसंकाशं बाणमप्रतिमं रणे ॥ ३९ ।  
तेन बाणप्रहारेण संयुगे भीमकर्मणा ।  
मुमोह सहसा देवो भूमौ चापि पपात ह ॥ 3.57.४०॥  
ततो हाहाकृताः सर्वे देवे भूतलमाश्रिते ।  
जगत् सदेवमाविग्नं यथार्कपतनं तथा ॥४१ ।  
परिवारं तु समरे तस्य हत्वा महासुरः ।  
एकत्रिंशत्सहस्राणि योधानां दानवोत्तमः ॥ ४२॥  
जयश्रिया सेव्यमानो दीप्यमान इवाचलः ।  
प्रगृह्य कार्मुकं घोरं गतः शक्ररथं प्रति ॥ ४३॥  
तथैव तु महायुद्धे ससैन्यावश्विनावुभौ ।  
प्रयुद्धौ सह वृत्रेण बलिना देवतारिणा ॥ ४४॥  
बाणखड्गधनुष्पाणिः समरे त्यक्त जीवितः ।  
आसाद्य सोऽश्विनौ दैत्यः स्थितो गिरिरिवाचलः ॥४५॥  
ततः शङ्खमुपाध्माय द्विषतां लोमहर्षणम् ।  
ज्याघोषतलशब्दैश्च सर्वभूतान्यवेजयत् ॥ ४६ ॥  
ततः संहृष्टरोमाणः शङ्खशब्दं विशुश्रुवुः ।  
यक्षराक्षसदेवौघा वृत्रस्यापि च निःस्वनम् ॥ ४७॥  
गदातोमरनिस्त्रिंशशूलशक्तिपरश्वधाः ।  
प्रगृहीता व्यराजन्त यक्षराक्षसबाहुभिः । ४८ ॥  
तैः प्रयुक्तान्महाकायैः शूलशक्तिपरश्वधान् ।  
भल्लैर्वृत्रः प्रचिच्छेद भीमवेगरवैस्तथा ॥ ४९ ॥  
अन्तरिक्षचराणां च भूमिस्थानां च गर्जताम् ।  
शरैर्विव्याध गात्राणि देवानां प्रियदर्शिनाम् ॥ 3.57.५० ॥  
वृत्रासुरभुजोत्सृष्टैर्बहुधा यक्षरक्षसाम् ।  
निकृत्तान्येव दृश्यन्ते शरीराणि शिरांसि च ॥ ५१ ॥  
अथ रक्तमहावृष्टिरभ्यवर्षत मेदिनीम्।  
गदापरिघभिन्नानां देवानां गात्रसम्भवा ॥ ५२॥  
प्रच्छादयन्तं बाणौघैर्वृत्रं भीमपराक्रमम्।  
ददृशुः सर्वभूतानि भानुमन्तमिवांशुभिः ॥ ५३ ॥  
तीक्ष्णरश्मिरिवादित्यः प्रतपन् सर्वदेवताः ।  
अविध्यद् बलवान् क्रुद्धः सायकैर्मर्मभेदिभिः ॥५४ ॥  
नदतो विविधान् नादानर्दितस्यापि सायकैः ।  
न मोहमसुरेन्द्रस्य ददृशुस्त्रिदशा रणे ॥ ५५॥  
तेऽसिचर्मगदाभिश्च परिघप्रासतोमरैः ।  
परश्वधैश्च शूलैश्च प्रववर्षुर्महारथाः ॥ ५६॥  
ततो वृत्रः सुसंक्रुद्धस्तैस्तदाभ्यर्दितो बली ।  
अभ्यवर्षच्छितैर्बाणैस्तान् सर्वान् सत्यविक्रमः ॥ ५७ ॥  
तेन वित्रासिता देवा विप्रकीर्णमहायुधाः ।  
घोरमार्तस्वरं चक्रुर्वृत्रासुरभयार्दिताः ॥ ५८ ॥  
उत्सृज्य ते गदाशक्तिशूलर्ष्टिपरिघाशनीन् ।  
उत्तरां दिशमाजग्मुस्त्रासिता दृढधन्विना ॥ ५९॥  
शूलशक्तिगदापाणिर्व्यूढोरस्को महाभुजः ।  
प्रावर्तत रणे वृत्रस्त्रासयानश्चराचरान् ॥ 3.57.६० ॥  
तत्रैकस्तु महाबाहुरसिशूलधरः प्रभुः ।  
अभ्यधावत दैत्येन्द्रं वृत्रमप्रतिमं रणे ॥ ६१ ॥  
तमापतन्तं सम्प्रेक्ष्य निर्भिन्नमिव वारणम् ।  
वत्सदन्तैस्त्रिभिः पार्श्वे विव्याध सुरसत्तमम् ॥ ६२ ॥  
सोऽपि विद्धो महेष्वासः शरैरमितविक्रमः ।  
गदां जग्राह बलवान् गदायुद्धविशारदः ॥ ६३ ॥  
तां प्रगृह्य गदां भीमामयःसारमयीं दृढाम् ।  
अश्विनं सहसाऽऽगम्य ताडयामास वीर्यवान् ॥ ६४ ॥  
दीप्यमानं ततः शूलमश्वी सुविपुलं दृढम् ।  
प्रासृजद् वृत्रदैत्याय सहसा रोमहर्षणम् ॥ ६५ ॥  
भङक्त्वा शूलं गदाग्रेण गदायुद्धविशारदः ।  
अश्विनं सहसाभ्येत्य गरुत्मानिव पन्नगम् ॥ ६६ ॥  
सोऽन्तरिक्षात्समुत्पत्य विधूय महतीं गदाम् ।  
नासत्योपरि चिक्षेप गिरिशृङ्गोपमां बली ॥ ६७ ॥  
गदयाभिहतः सोऽश्वी त्यक्त्वा शूलमनुत्तमम् ।  
प्रयातः सहसा तत्र यत्र युध्यति वासवः ॥ ६८ ॥  
पराजित्य तु संग्रामे अश्विनं भीमविक्रमम् ।  
जयश्रिया सेव्यमानो वृत्रो युद्धे व्यवस्थितः ॥ ६९ ॥  
इति श्रीमहाभारते खिलभागे हरिवंशे भविष्यपर्वणि वामनावतारे  
देवासुरयुद्धे वृत्रासुरोत्कर्षवर्णने सप्तपञ्चाशत्तमोऽध्यायः ।५७॥