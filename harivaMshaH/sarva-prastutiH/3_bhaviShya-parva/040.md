+++
title = "०४०"

+++
वैशम्पायन उवाच  
विद्राव्य तु रणे सर्वानसुरान् पुरुषोत्तमः ।  
मुमोच तत्र बद्धांस्तान् पुरंदरमुखान् सुरान् ॥ १ ॥  
ततः प्रकृतिमापन्नाः सर्वे देवगणास्तथा ।  
पुरंदरं पुरस्कृत्य नारायणमुपस्थिताः ॥ २ ॥  
देवा ऊचुः  
त्वत्प्रसादेन भगवंस्तव बाहुबलेन च ।  
जीवामोऽद्य महाबाहो निष्क्रान्ताश्चान्तकाननात्॥ ३ ॥  
त्वच्छासनाद्धि भगवन्किं कुर्वन्त्वदितेः सुताः ।  
इच्छामः पादशुश्रूषां तव कर्तुं सनातन ॥ ४ ॥  
वैशम्पायन उवाच  
तच्छ्रुत्वा वचनं तेषां पुण्डरीकनिभेक्षणः ।  
उवाच वचनं देवान् मुदायुक्तो हतद्विषः ॥ ५ ॥  
श्रीभगवानुवाच  
यो यस्य भावतो लोको मयैव विहितः पुरा ।  
पाल्यतां स तु यत्नेन नियोगश्च क्वचित् क्वचित्॥ ६ ॥  
ऐश्वर्यं प्रतिपन्नाः स्वं क्रतुभागपुरस्कृतम् ।  
मयैव पूर्वं निर्दिष्टो नियोगः प्रतिपाल्यताम् ॥ ७ ॥  
शक्रं चोवाच भगवान् वचनं दुन्दुभिस्वनः ।  
इदं यथावत् कर्तव्यं सत्सु चासत्सु च त्वया॥ ८ ॥  
गच्छन्तु तपसा स्वर्गे मुनयः शंसितव्रताः ।  
तव लोकं सुरश्रेष्ठ सर्वकामदुघं सदा ॥ ९ ॥  
यायजूकाश्च ये केचिद् ब्राह्मणाः क्षत्रिया विशः ।  
तेषां कामदुघा लोकाः स्वर्गमादिमनोहराः ।  
यज्ञैरिष्ट्वा यायजूकाः फलं ते प्राप्नुवन्तु च ॥ 3.40.१० ॥  
भावः सद्धर्मशीलानामभावः पापकर्मणाम् ।  
सन्तः स्वर्गजितः सन्तु सर्वाश्रमनिवासिनः ॥ ११ ॥  
सत्यशूरा रणे शूरा दानशूराश्च ये नराः ।  
ते नराः स्वर्गमश्नन्तु सदा ये चानसूयवः ॥ १२ ॥  
अश्रद्दधानाः पुरुषाः कामिनोऽर्थपराः शठाः ।  
अब्रह्मण्या नास्तिकाश्च नरकं यान्तु मानवाः ॥ १३ ॥  
एतावत् क्रियतां वाक्यं मयोक्तं त्रिदशेश्वराः ।  
ततो मयि स्थिते सर्वान् बाधिष्यन्ते न चारयः॥ १४ ॥  
इत्युक्त्वान्तर्हितो देवः शङ्खचक्रगदाधरः ।  
देवतानां च सर्वेषामभवद् विस्मयो महान् ॥ १५ ॥  
एतदत्यद्भुतं दृष्ट्वा वाराहचरितं सुराः ।  
नमस्कृत्य वराहाय नाकपृष्ठमितो गताः ॥ १६ ॥  
ततः स्वान्याधिपत्यानि प्रतिपन्नानि दैवतैः ।  
सर्वलोकाधिपत्ये च प्रतिष्ठां वासवो गतः ॥ १७ ॥  
विमुक्ता दानवगणैः प्रकृतिं धरणी गता ।  
स्थैर्यहेतोर्धरण्यास्तु ज्ञात्वा चागस्कृतान्गिरीन्॥ १८॥  
स्वेषु स्थानेषु संस्थाप्य पर्वतानां पुरंदरः ।  
चिच्छेद भगवान् पक्षान् वज्रेण शतपर्वणा ॥ १९ ॥  
सर्वेषामेव पक्षा वै छिन्नाः शक्रेण धीमता ।  
एकः सपक्षो मैनाकः सुरैस्तत्समयः कृतः ॥ 3.40.२० ॥  
एष नारायणस्यायं प्रादुर्भावो महात्मनः ।  
वाराह इति विप्रेन्द्रैः पुराणे परिकीर्तितः ॥ २१ ॥  
कृष्णद्वैपायनमतं नानाश्रुतिसमाहितम् ।  
नाशुचेर्न कृतघ्नाय न नृशंसाय कीर्तयेत् ॥ २२ ॥  
न क्षुद्राय न नीचाय न गुरुद्वेषकारिणे ।  
नाशिष्याय तथा राजन् न कृतघ्नाय चैव हि ॥ २३ ॥  
आयुष्कामैर्यशःकामैर्महीकामैश्च मानवैः ।  
जयैषिभिश्च श्रोतव्यो देवानामेष वै जयः ॥ २४ ॥  
पुराणवेदसम्बद्धः शिवः स्वस्त्ययनो महान् ।  
पावनः सर्वसत्त्वानां तत्कालविजयप्रदः ॥ २५ ॥  
एष कौरव्य तत्त्वेन कथितस्त्वनुपूर्वशः ।  
वाराहस्य नृपश्रेष्ठ प्रादुर्भावो महात्मनः ॥ २६ ॥  
ये यजन्ति मखैः पुण्यैर्दैवतानि पितॄनपि ।  
आत्मानमात्मना नित्यं विष्णुमेव यजन्ति ते ॥ २७ ॥  
लोकायनाय त्रिदशायनाय ब्रह्मायनायात्मभवायनाय ।  
नारायणायात्महितायनाय महावराहाय नमस्कुरुष्व ॥ २८ ॥  
इति श्रीमहाभारते खिलभागे हरिवंशे भविष्यपर्वणि वाराहप्रादुर्भावे चत्वारिंशोऽध्यायः ॥ ४० ॥