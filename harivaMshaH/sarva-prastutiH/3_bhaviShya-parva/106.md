+++
title = "१०६"

+++
वैशम्पायन उवाच  
ततः कदाचित् तौ वीरौ मृगयामाटतुः किल ।  
जनार्दनेन सहितौ रथैरश्वैर्गजैरपि ॥ १ ॥  
वनं गत्वा तु तौ वीरौ सिंहव्याघ्रांश्च जघ्नतुः ।  
शितैर्बाणैर्महाराज वराहानथ सर्वशः ॥ २ ॥  
व्यालानन्यान् मृगान् हिंस्राञ्छ्वभिश्च सहितौ नृप ।  
एष आयाति विपुलो वराहो दीर्घलोचनः ॥ ३ ॥  
एनं वाणेन संछिन्धि याति चायं मृगाधिपः ।  
अयमन्योऽथ महिषः शृङ्गप्रोतसरीसृपः ॥ ४ ॥  
एते खलु मृगाः सार्धं शावैर्बाधन्ति सर्वशः ।  
एतद् भ्रमति सर्वत्र भीतं शशकुलं महत् ॥ ५ ॥  
शावं स्तनं पिबत्साधु न हन्तव्यमिदं शुभम् ।  
ग्रहीतव्यमिदं सर्वं निरुध्य श्वगणैरिह ॥ ६ ॥  
इत्यादिशब्दः सुमहान् मृगयां कुर्वतां नृप ।  
क्षत्रियाणां नृपश्रेष्ठ व्याधानां चैव धावताम् ॥ ७ ॥  
हत्वा मृगान् सुबहुशो व्याघ्रान् सिंहान् नृपोत्तमौ ।  
श्रमं च जग्मतुर्वीरौ मध्यं याते दिवाकरे ॥ ८ ॥  
अलं हि मृगयास्माकं श्रमः समुपजायते ।  
इत्यूचतुर्महाराज पुष्करं जग्मतुः सरः ॥ ९ ॥  
सरःसमीपमागम्य मुनिसिद्धनिषेवितम् ।  
वीजन् मारुतसानूपं श्रमात् तत्र सुखस्थितौ ॥ 3.106.१० ॥  
ततो जनाः सरः सर्वे विगाह्य श्रमकर्षिताः ।  
बिसान् प्रवालान् पद्मानां भक्षयामासुरार्तवत्॥ ११ ॥  
जनार्दनेन सहितौ हंसो डिम्भक एव च ।  
सरः क्वचित् समाश्रित्य श्रमं संत्यज्य तिष्ठतः ॥ १२ ॥  
विश्रम्य सरसस्तीरे तदाऽऽसाते सुखं नृपौ ।  
अशृण्वातां परं ब्रह्म मुनिमुख्यैः समीरितम् ॥ १३ ॥  
मध्यंदिनं तथा सर्वैः सवनं सस्वरं नृपौ ।  
ततः प्रीतौ नृपौ भूत्वा श्रुत्वा वेदध्वनिं तदा ॥ १४ ॥  
ऐच्छेतां तौ तदा द्रष्टुं यज्ञं मुनिकृतं तदा ।  
स्थापयित्वा ततः सेनां सर्वां मृगसमन्विताम्॥ १५ ॥  
आदाय च महाचापे शरान् कतिचिदेव च ।  
जनार्दनस्तदा वीरौ हंसो डिम्भक एव च ॥ १६ ॥  
पदातिनौ महाराज जग्मतुश्चाश्रमं किल ।  
महर्षेः काश्यपस्याथ सत्रं वैष्णवसंज्ञकम् ।  
यजतो मुनिभिः सार्धं जपहोमपरायणैः ॥ १७ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने मृगयावर्णने षडधिकशततमोऽध्यायः ॥ १०६ ॥