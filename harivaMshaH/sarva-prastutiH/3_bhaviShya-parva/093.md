+++
title = "०९३"

+++
ततः क्रुद्धौ महाराज पौण्ड्रो मदबलान्वितः ।  
नारदं विप्रवर्यं तं प्रोवाच नृपसंसदि ॥ १ ॥  
किमिदं प्राह विप्रर्षे राजाहं च द्विजैः सह ।  
गच्छ त्वं काममथ वा मुने शापप्रदः सदा ॥ २ ॥  
भीतस्त्वत्तो महाबुद्धे गच्छ त्वं काममद्य हि ।  
इत्युक्तो नृपवर्येण तूष्णीमेव स नारदः ॥ ३ ॥  
जगामाकाशगमनो यत्र तिष्ठति केशवः ।  
स गत्वा विष्णुसंकाशं विष्णोः सर्वं शशंस ह ॥ ४ ॥  
तच्छ्रुत्वा भगवान् विष्णुर्यथेष्टं वदतामिति ।  
दर्प तस्यापनेष्यामि श्वोभूते द्विजसत्तम ॥ ५ ॥  
इत्युक्त्वा विररामैव तस्मिन् बदरिकाश्रमे ।  
ततः पौण्ड्रो महाबाहुर्बलैर्बहुभिरीश्वरः ॥ ६ ॥  
अश्वैरनेकसाहस्रैर्गजैर्बहुभिरन्वितः ।  
अस्त्रकोटिसमायुक्तः स राजा सत्यसंगरः ॥ ७ ॥  
अनेकशतसाहस्रैः पत्तिभिश्च समन्वितः ।  
एकलव्यप्रभृतिभी राजभिश्च समन्ततः ॥ ८ ॥  
अष्टौ रथसहस्राणि नागानामयुतं तथा ।  
अर्बुदं पत्तिसंघानां तद्बलं समपद्यत ॥ ९ ॥  
एतेन च बलेनाजौ प्रस्फुरन् नृपसत्तमः ।  
विरराज महाराज उदयस्थो महारविः ॥ 3.93.१० ॥  
स ययौ मध्यरात्रेण नगरीं द्वारकामनु ।  
पत्तयो दीपिकाहस्ता रात्रौ तमसि दारुणे ॥ ११ ॥  
ययुर्विविधशूस्त्रौघाः सम्पतन्तो महाबलाः ।  
द्वारकां वीर्यसम्पन्नां महाघोरां नृपोत्तमाः ॥ १२ ॥  
रथं महान्तमारुह्य शस्त्रौघैश्च समावृतम् ।  
पट्टिशासिसमाकीर्णं गदापरिघसंकुलम् ॥ १३ ॥  
शक्तितोमरसंकीर्णं ध्वजमालासमाचितम् ।  
किङ्किणीजालसंयुक्तं शरासिप्राससंयुतम् ॥ १४ ॥  
महाघोरं महारौद्रं युगान्तजलदोपमम् ।  
धनुर्गदासमाकीर्णं महावाद्योपमं महत् ॥ १५ ॥  
अग्न्यर्कसदृशाकारं ययौ द्वारवतीमनु ।  
गृहीतदीपिको राजा वीर्यवान् बलवान् नृप ॥ १६ ॥  
हन्तुमैच्छज्जगन्नाथं वृष्णींश्चैव समन्ततः ।  
आकर्षन् बलमुख्यांस्तान् राज्ञः सर्वान्महाद्युतिः। १७।  
पुरद्वारं समासाद्य बलं संस्थाप्य यत्नतः ।  
इदं प्रोवाच राजा तु नृपान् सर्वानवस्थितान् ॥ १८ ॥  
ताड्यतामत्र भेरी तु नाम विश्राव्य मामकम् ।  
युध्यतां युध्यतामत्र देयं वा प्रतिदीयताम् ॥ १९ ॥  
आगतः पौण्ड्रको राजा युद्धार्थी वीर्यवत्तरः ।  
हन्तुकामः समग्रान् वः कृष्णबाहुबलाश्रयान् ॥ 3.93.२० ॥  
इति ते प्रेषिताः सर्वे समीयुः सूचकान् बहून् ।  
दीपिकाश्च प्रदीप्यन्ते बह्व्यः शतसहस्रशः ॥ २१ ॥  
इतश्चेतश्च राजानो युध्यन्ते युद्धलालसाः ।  
पुरीं ते पुरतस्तत्र क्षत्रियाः शस्त्रिणस्तदा ॥ २२ ॥  
सिंहनादं प्रकुर्वन्तः शस्त्रधारासमाकुलाः ।  
कुतोऽयं वृष्णिप्रवरः कुतो राजा जगत्पतिः ॥ २३ ॥  
कुतोऽयं सात्यकिर्वीरः कुतो हार्दिक्य एव च ।  
कुतो नु बलभद्रश्च सर्वयादवसत्तमः ।  
इत्येवं कथयन्तो वै राजानः सर्व एव ते ॥ २४ ॥  
आदाय शस्त्राणि बहूनि सर्वतः शरांश्च चापानि बहूनि सर्वे ।  
युद्धाय सन्नाहनिबद्धशो ययुर्हरेः पुरीं द्वारवतीं नृपोत्तमाः ॥ २५ ॥  
इति श्रीमहाभारते खिलभागे हरिवंशे भविष्यपर्वणि पौण्ड्रकस्य द्वारकागमने त्रिनवतितमोऽध्यायः ॥ ९३ ॥