+++
title = "१२३"

+++
वैशम्पायन उवाच  
एतस्मिन्नन्तरे राजन् द्वन्द्वयुद्धमवर्तत ।  
विचक्रं योधयामास शार्ङ्गधन्वा गदाधरः ॥ १ ॥  
बलभद्रोऽथ हंसेन डिम्भकेन च सात्यकिः ।  
वसुदेवोग्रसेनाभ्यां हिडिम्बः पुरुषादकः ॥ २ ॥  
शेषाश्च शेषै राजेन्द्र चकुर्युद्धमदीनगाः ।  
वासुदेवस्त्रिसप्तत्या दैत्यं वक्षस्यताडयत् ॥ ३ ॥  
शरैर्निशितधारात्रैर्विस्मयं दर्शयन् रणे ।  
दानवो देवदेवेशं दृढेन निशितेन च ॥ ४ ॥  
शरेणाकर्णमाकृष्य धनुःप्रवरमीश्वरम् ।  
जघान स्तनमध्ये च पश्यतस्तु शचीपतेः ॥ ५ ।  
तेन विद्धोऽथ भगवान् वक्षोदेशे जनार्दनः ।  
अवमच्छोणितं विष्णुरादिकाले यथा प्रजाः ॥ ६ ॥  
ततः क्रुद्धो हृषीकेशः क्षुरप्रेणाहनद् ध्वजम् ।  
अश्वांश्च चतुरो हत्वा सारथिं च शरैस्त्रिभिः ॥ ७ ॥  
ततो दध्मौ महाशङ्खं यथा तारामये रणे ।  
रथादुत्प्लुत्य सहसा दानवः क्रोधमूर्च्छितः ॥ ८ ॥  
गदां गृह्य महाघोरां दुःसहां वीर्यशालिनीम् ।  
तया जघान दैत्येन्द्रः किरीटे केशवस्य ह ॥ ९ ॥  
ललाटे च पुनर्विष्णुं सिंहनादं व्यनीनदत् ।  
ततः शिलां च महतीं प्रगृह्य दनुजः किल ॥ १० ॥  
भ्रामयित्वा दशगुणं प्राहरत् केशवोरसि ।  
तामापतन्तीं सम्प्रेक्ष्य हस्तेनादाय केशवः ॥ ११ ॥  
जघान च तया दैत्यं स पपातार्दितः क्षितौ ।  
गतासुरिव संजज्ञे श्वसन्निव पपात ह ॥ १२ ॥  
प्राप्य संज्ञां ततो दैत्यः क्रोधाद् द्विगुणमाबभौ ।  
आदाय परिघं घोरमिदमाह जनार्दनम् ॥ १३ ॥  
अनेन तव गोविन्द दर्पजातं निहन्म्यहम् ।  
विक्रमज्ञस्तदा चासि मम देवासुरे रणे ॥ १४ ॥  
तावेव विपुलौ बाहू स एवास्मि जनार्दन ।  
तथापि युध्यसे वीर ज्ञात्वा त्वं मामकं बलम् ॥ १५ ॥  
वारयैनं महाबाहो परिघं बाहुनिःसृतम् ।  
इत्युक्त्वा देवदेवेशं शङ्खचक्रगदाधरम् ।  
चिक्षेप दैत्यो लोकेशं सर्वलोकस्य पश्यतः ॥ १६ ॥  
तं गृह्य बाहुना कृष्णो हतोऽसीति वदन् हरिः ।  
खण्डशः कारयामास खङ्गेन निशितेन ह ॥ १७ ॥  
उत्पाट्य वृक्षं दैत्येशः शतशाखं महाशिखम् ।  
तेन सम्पोथयामास विष्टरश्रवसं विभुम् ॥ १८ ॥  
छित्त्वा तं चापि खड्गेन तिलशश्च चकार ह ।  
विक्रीड्य सुचिरं विष्णुस्तेन दैत्येन माधवः ॥ १९ ॥  
हन्तुमैच्छत् तदा दैत्यमादाय निशितं शरम् ।  
आग्नेयास्त्रेण संयोज्य जघानैनं महान् हरिः ॥ २० ॥  
संदह्य स शरो दैत्यं सर्वलोकस्य पश्यतः ।  
यथापूर्वं जगामाशु करं भगवतः पुनः ॥ २१ ॥  
हतशिष्टास्ततो दैत्याः पलायन्तो दिशो दश ।  
अद्यापि न निवर्तन्ते गच्छन्तो वै महोदधिम् ॥ २२ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने कृष्णस्योत्कर्षे त्रयोविंशत्यधिकशततमोऽध्यायः ॥ १२३ ॥