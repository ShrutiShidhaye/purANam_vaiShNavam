+++
title = "१११"

+++
वैशम्पायन उवाच  
अथ सर्वेश्वरो विष्णुः पद्मकिंजल्कलोचनः ।  
श्यामः पीताम्बरः श्रीमान् प्रलम्बाम्बरभूषणः ॥ १ ॥  
किरीटी श्रीपतिः कृष्णो नीलकुञ्चितमूर्धजः ।  
अव्यक्तः शाश्वतो देवः सकलो निष्कलः शिवः ॥ २ ॥  
क्रीडाविहारोपगतः कदाचिदभवद्धरिः ।  
कुमारैरपरैः सार्धं सात्यकिप्रमुखैर्नृप ॥ ३ ॥  
गोलक्रीडां सुधर्माया मध्ये यादवसत्तमः ।  
चकार प्रियकृत् कृष्णो युयुधानेन केशवः ॥ ४ ॥  
ममायं प्रथमो गोलस्तव पश्चाद् भविष्यति ।  
इति ब्रुवंस्तदा विष्णुः सात्यकिं कमलेक्षणः ॥ ५ ॥  
पार्श्वस्था यादवास्तस्य वसुदेवपुरोगमाः ।  
उद्धवप्रमुखा राजन्नासेदुः क्वचिदत्र वै ॥ ६ ॥  
अन्यव्यापाररहितो भूतात्मा भूतभावनः ।  
विजहार यथा रामः सुग्रीवेण पुरा नृप ॥ ७ ॥  
मध्यंदिने महाविष्णुः शैनेयेन सहाच्युतः ।  
विक्रीड्य सुचिरं कृष्ण उपारंसीत् स यादवः ॥ ८ ॥  
द्वाःस्थेन वारिताः पूर्वं द्वार्येव च समास्थिताः ।  
इदमन्तरमित्येव विविशुस्तां सभां नृप ॥ ९ ॥  
यतयो दीर्घतपसः पुरस्कृत्य तपोधनम् ।  
दुर्वाससं सुमनसो ददृशुर्यादवेश्वरम् ॥ 3.111.१० ॥  
गोलक्रीडासमासक्तं करसंस्थितगोलकम् ।  
पद्मपत्रविशालाक्षं विष्णुं तं सात्यकिं हरिम् ॥ ११ ॥  
एकेनाक्ष्णा ह्लादयन्तं परेणान्येन गोलकम् ।  
यतयश्च महाराज प्रत्यदृश्यन्त तत्पुरः ॥ १२ ॥  
वृष्णिपः पुण्डरीकाक्षः सात्यकिर्बलभद्रकः ।  
वसुदेवस्तथाक्रूरः उग्रसेनस्तथा नृप ॥ १३ ॥  
अन्ये च यादवाः सर्वे सम्भ्रमं प्रतिपेदिरे ।  
इदं किमिदमित्येवं व्याशङ्कमनसोऽभवन् ॥ १४ ॥  
पृष्ठतोऽप्यनुगच्छन्ति दिधक्षन्तं जगत्त्रयम् ।  
अर्धकौपीनवसनं स्मरन्तं कमपि द्विजम् ॥ १५ ॥  
अन्तस्तापसमायुक्तं छिन्नदण्डधरं यतिम् ।  
अन्तर्ज्वलन्तं रोषेण हंसासादितकल्मषम् ॥ १६ ॥  
नेत्रोत्थितमहावह्निं प्रेक्षन्तं यादवेश्वरम् ।  
दुर्वाससं ते ददृशुर्भीता यादवसत्तमाः ॥ १७ ॥  
किं करिष्यत्यसौ क्रुद्धः कि वा वक्ष्यति नः प्रभुः ।  
इति प्राञ्जलयः सर्वे यादवाः प्रतिपेदिरे ॥ १८ ॥  
इदमासनमित्येवं किंचिदूचुश्च वृष्णयः ।  
ततः कृष्णो हृषीकेशः किंचिदुत्प्लुत्य तत्पुरः ॥ १९ ॥  
इदमासनमित्येवं स्थीयतामिह निर्वृतः ।  
अहमद्य स्थितो विप्र किंकरोऽस्मीति चाव्रवीत् ॥ 3.111.२० ॥  
ततः किंचिदिवासीन आसने यतिविग्रहः ।  
आसने संस्थिते तस्मिन् यतयो वीतमत्सराः ॥ २१ ॥  
आसनानि यथायोगं भेजिरे निर्वृताः किल ।  
अर्घ्यादिसमुदाचारं चक्रे कृष्णः किरीटभृत् ॥ २२ ॥  
आह भूयो हृषीकेशो यतिं दुर्वाससं प्रभुम् ।  
किमर्थं ब्रूहि विप्रेन्द्र अस्मिन् प्रत्यागमो हि वः ॥ २३ ॥  
दृष्टं वा ह्यथवा किंचित् कारणं चास्ति वो महत् ।  
संन्यासिनो द्विजश्रेष्ठा यूयं विगतकल्मषाः ॥ २४ ॥  
निःस्पृहाश्च सदा यूयमस्मत्तो द्विजपुङ्गवाः ।  
प्रार्थ्यं नाम न चैवास्ति स्पृहा नैवास्ति वो यतः॥ २५ ॥  
स्पृहाप्रेरितकर्माणः क्षत्रियान् यान्ति सुव्रताः ।  
निरूप्यमाणमस्माभिर्विप्र किंचिन्न दृश्यते ॥ २६ ॥  
न जाने कारणं ब्रह्मन् युष्मदागमनं प्रति ।  
एतावता चानुमेयं किॆचित्कारणमस्ति वै ॥ २७ ॥  
तद् ब्रूहि यदि विद्येत त्वत्तो ज्ञास्यामहे वयम् ।  
इत्युक्तवति देवेशे चक्रपाणौ जनार्दने ॥ २८ ॥  
तस्यापि राजन्विप्रस्य भूयः कोपो महानभूत् ।  
तस्मादभ्यधिकः पूर्वात् कोपः संजायते महान् ॥२९ ॥  
दिधक्षन्निव लोकांस्त्रीन् भक्षयन्निव पश्यतः ।  
रोषरक्तेक्षणः क्रुद्धो हसन्निव दहन्निव ॥ 3.111.३० ॥  
उवाच वचनं विष्णुं दुर्वासा क्रोधमूर्च्छितः ।  
न जाने इति कस्मात् त्वं ब्रूषे नो यादवेश्वर ॥ ३१ ॥  
जानामि त्वां महादेवं वञ्चयन्निव भाषसे ।  
पुरातना वयं विष्णो पूर्ववृत्तान्तवेदिनः ॥ ३२ ॥  
यथा हि देवदेवोऽसि मायामानुषदेहवान् ।  
निगूहसे प्रभुरतः कस्मान्नो जगतीपते ॥ ३३ ॥  
सोऽसि ब्रह्मविदां मूर्तिस्तवैतत् परमं पदम् ।  
यदभ्यर्च्य पुरा ब्रह्मा यच्च ज्ञाना वयं पुरा ॥ ३४ ॥  
यतो विश्वमिदं भूतं तदेतत् परमं पदम् ।  
यच्च स्थूलं विजानन्ति पुरा तत्त्वेन चेतसा ॥ ३५ ॥  
पुराविदोऽथ विश्वेश यदेतत् परमं वपुः ।  
कर्मणा प्राप्यते यत्तु यत्स्मृत्वा निर्वृता वयम् ॥ ३६ ॥  
प्रत्यक्षमपि यद्रूपं नैव जानन्ति मानुषाः ।  
न हि मूढधियो देव न वयं तादृशा हरे ॥ ३७ ॥  
न जाने इति यद् ब्रूषे किमतः साहसं वचः ।  
ये हि मूलं विजानन्ति तेषां तु प्रविवेचनम् ॥ ३८ ॥  
कुर्वतः किं फलं देव तव केशिनिषूदन ।  
वेदान्ते प्रथितं तेजस्तव चेदं विचार्यते ॥ ३९ ॥  
ये च विज्ञानतृप्तास्तु योगिनो वीतकल्मषाः ।  
पश्यन्ति हृत्सरोजेऽपि तदेवेदं वपुः प्रभो ॥ 3.111.४० ॥  
वेदैर्यद् गीयते तेजो ब्रह्मेति प्रतिपाद्य वै ।  
तदेवेदं विजानेऽहं रूपमैश्वरमेव च ॥ ४१ ॥  
वैष्णवं परमं तेज इति वेदेषु पठ्यते ।  
अवगच्छाम्यहं विष्णो तदेवेदं वपुस्तव ॥ ४२ ॥  
य ओमित्युच्यते शब्दो यस्य वागिति गीयते ।  
स एवासि प्रभो विष्णो न जाने इति मा वद ॥ ४३ ॥  
परोक्षं यदि किंचित् स्यात् तव वक्तुं प्रयुज्यते ।  
न जाने इति गोविन्द मा वादीः साहसं हरे ॥ ४४ ॥  
विश्वं यतः प्रादुरासीद् यस्मिँल्लीन क्षये सति ।  
इदं तदैश्वरं तेजस्त्ववगच्छाघि केशव ॥ ४५ ॥  
कर्ता त्वं भूतभव्येश प्रतिभासि सदा हृदि ।  
यद् यद् रूपं स्मरे नित्यं तत् तदेवासि मे हृदि ॥ ४६ ॥  
वायुरेव यदा विष्णुरिति मे धीयते मतिः ।  
तदा तद्रूप एवासि हृन्मध्ये संस्थितो विभो ॥ ४७ ॥  
आकाशो विष्णुरित्येव कदाचिद्धीयते मतिः ।  
तदा तद्रूप एवासि हृन्मध्ये संस्थितो विभो ॥ ४८ ॥  
पृथिवी विष्णुरित्येतत् कदाचिद्धीयते मतिः ।  
तदा पार्थिवरूपस्त्वं प्रतिभासि सदा मम ॥ ४९ ॥  
रसोऽयं देव इत्येव कदाचिच्चिन्त्यते मया ।  
तदा रसात्मना विष्णो हृन्मध्येसंस्थितोविभो ॥ 3.111.५० ॥  
यदा त्वां तेज इत्येवं स्मर्ता स्यां पुरुषोत्तम ।  
तदा तद्रूपसम्पन्नः प्रतिभासि सदा हृदि ॥ ५१ ॥  
चन्द्रमा हरिरित्येवं तदा चान्द्रमसं वपुः ।  
निरीक्ष्य चक्षुषा देव ततः प्रीतोऽस्मि केशव ॥ ५२ ॥  
यदा सौरं वपुरिति स्मर्ता स्यां जगतीपते ।  
तदा तद्भावनायोगात् सूर्य एव विराजसे ॥ ५३ ॥  
तस्मात् सर्वं त्वमेवासि निश्चिता मतिरीदृशी ।  
अतो न जानेऽहमिति वक्तुं नेशो जनार्दन ॥ ५४ ॥  
इत्यर्थं संस्थितो विष्णो पीडां नो नैव चिन्त्यसे ।  
अत्यन्तदुःखिता विष्णो वयं त्वामनुसंस्थिताः ॥ ५५ ॥  
ईदृशीयमवस्था नो नैतां स्मरसि केशव ।  
एतत् पुनर्भाग्यमतो नष्टमित्येव चिन्तये ॥ ५६ ॥  
मन्दभाग्या वयं विष्णो यतो नो न स्मरेः प्रभो ।  
कौचित् क्षत्रियदायादौ गिरीशवरगर्वितौ ॥ ५७ ॥  
नाम्ना च हंसडिम्भकौ बाधेते नो जनार्दन ।  
गार्हस्थ्यं हि सदा श्रेयो वदन्ताविति केशव ॥ ५८ ॥  
इतस्ततश्च धावन्तौ वदन्तौ बहु किल्बिषम् ।  
अयुक्तं बहु भाषन्तौ धर्षयन्तौ च नः सदा ॥ ५९ ॥  
इदमन्यत् कृतं देव असह्यं पापमुच्यते ।  
पश्येदं बहुधा देव भिन्नं भिन्नं सहस्रशः ॥ 3.111.६० ॥  
शक्यं च दारवं पात्रं द्विदलान् वेणुकान् बहून् ।  
इदमप्यपरं पश्य तयोः साहसचेष्टितम् ॥ ६१ ॥  
कौपीनं बहुधा छिन्नं तदस्माकं महद्धनम् ।  
कृतं कपालमात्रेण कमण्डलु जगत्प्रभो ॥ ६२ ॥  
त्वं तु नो रक्षसे नित्यं क्षात्रं वै व्रतमास्थितः ।  
चित्रं चित्रमिदं देव रक्षस्यसि सदानिशम् ॥ ६३ ॥  
किं करिष्यामि मन्दात्मा मन्दभोग्या वयं विभो ।  
किं नः शरणमद्यैव तद् ब्रूहि जगतां पते ॥ ६४ ॥  
जीवन्तौ तौ यदि स्यातां नष्टा लोका इमे त्रयः ।  
न विप्रा न च राजानो न वैश्या न च पादजाः ॥ ६५ ॥  
अत्यन्तबलिनौ मत्तौ तीक्ष्णदण्डधरौ नृप ।  
न तयोः पुरतः स्थातुं शक्ता देवाः सवासवाः ॥ ६६ ॥  
न च भीष्मो न वा राजा वाह्लीको भीमविक्रमः ।  
यो हि वीरो जरासंधः क्षत्रियाणां भयंकरः ॥ ६७ ॥  
नैव च प्रायशः स्थातुं गिरीशवरदर्पिणोः ।  
तयोः कृष्ण हरे शक्तो नित्यमप्रतिसङ्गिनोः ॥ ६८ ॥  
तस्मात् त्वं जहि तौ वीरौ रक्ष लोकानिमान् प्रभो ।  
अन्यथा रक्षसीत्येवं व्यर्थः शब्दोऽत्र जायते ॥६९॥  
बहुनात्र किमुक्तेन रक्ष रक्ष जनत्त्रयम् ।  
इत्युक्त्वा विररामैव दुर्वासाः क्रोधमूर्च्छितः ॥ 3.111.७० ॥  
इति श्रीमहाभारते खिलभागे हरिवंशे भबिष्यपर्वणि हंसडिम्भकोपाख्याने दुर्वासः समागमे एकादशाधिकशततमोऽध्यायः ॥ १११ ॥