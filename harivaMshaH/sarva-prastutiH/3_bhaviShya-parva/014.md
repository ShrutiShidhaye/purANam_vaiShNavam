+++
title = "०१४"

+++
वैशम्पायन उवाच  
स्थित्वा तस्मिंस्तु कमले ब्रह्मा ब्रह्मविदां वरः ।  
ऊर्ध्वबाहुर्महाबाहुस्तपो घोरं समाश्रितः ॥ १ ॥  
ज्वलन्निव च तेजस्वी भाभिः स्वाभिस्तमोनुदः ।  
बभासे सर्वधर्मज्ञः सहस्रांशुरिवांशुमान् ॥ २ ॥  
अथान्यद्रूमास्थाय शम्भुर्नारायणोऽव्ययः ।  
द्विधा कृत्वाऽऽत्मनाऽऽत्मानमचिन्त्यात्मा सनातनः।३।  
आजगाम महातेजा योगाचार्यो महायशाः ।  
सांख्याचार्यश्च मतिमान् कपिलो ब्राह्मणो वरः ॥ ४ ॥  
देवर्षिभिस्तु तावेतौ ब्रह्म ब्रह्मविदां वरौ ।  
उभावपि महात्मानावूर्जितौ क्षेत्रतत्परौ ॥ ५ ॥  
तौ प्राप्तावूचतुस्तत्र ब्रह्माणममितौजसम् ।  
परावरविशेषज्ञौ पूजितौ परमर्षिभिः ॥ ६ ॥  
बहुत्वाद् दृढपादश्च विश्वात्मा जगतः स्थितिः ।  
ग्रामणीः सर्वलोकानां ब्रह्मा लोकगुरुर्वरः ॥ ७ ॥  
तयोस्तद् वचनं श्रुत्वा तिस्रो व्याहृतयो जपन् ।  
त्रीनिमान्कृतवाँल्लोकान्यथाह ब्राह्मणी श्रुतिः॥ ८ ॥  
पुत्रं भूसंज्ञकं चैव समुत्पादितवान् प्रभुः ।  
ततोऽग्रे तद्गतस्नेहो ब्रह्मा मानसमव्ययम् ॥ ९ ॥  
सोत्पन्नस्त्वग्रे ब्रह्माणमुवाच मानसः सुतः ।  
करोमि किं ते साहाय्यं ब्रवीतु भगवानिति ॥ १० ॥  
ब्रह्मोवाच  
य एष कपिलो नाम ब्रह्मा नारायणस्तथा ।  
वदते वरदस्त्वां तु तत्कुरुष्व महामते ॥ ११ ॥  
वैशम्पायन उवाच  
ब्रह्मणोक्तस्तदा भूयः संशयं समुपस्थितः ।  
शुश्रूषुरस्मि युवयोः किं कुर्मीति कृताञ्जलिः ॥ १२ ॥  
परमेश्वरावूचतुः  
यत् सत्यमक्षरं ब्रह्म ह्यष्टादशनिधं स्मृतम् ।  
यत् सत्यममृतं चैव परं तत् समनुस्मर ॥ १३ ॥  
वैशम्पायन उवाच  
एतद् वचो निशम्याथ स ययौ दिशमुत्तराम् ।  
गत्वा च तत्र ब्रह्मत्वमगमज्ज्ञानचक्षुषा ॥ १४ ॥  
ततो ब्रह्मा भुवर्नाम द्वितीयमसृजत् प्रभुः ।  
संकल्पयित्वा च पुनर्मनसैव महामनाः ॥ १५ ॥  
ततः सोऽप्यब्रवीद् वाक्यं किं कुर्मीति पितामहम् ।  
पितामहसमाज्ञप्तो ब्रह्माणौ समुपस्थितः ॥ १६ ॥  
ब्रह्मभ्यां सहितः सोऽथ भूयो भागवतीं गतः ।  
प्राप्तश्च परमं स्थानं स तयोः पार्श्वमागतः ॥ १७ ॥  
तस्मिन्नपि गते पुत्रं तृतीयमसृजत् प्रभुः ।  
मोक्षोपायेति कुशलं भूर्भुवर्नाम तं विभुः ॥ १८॥  
आससाद स तद्धर्मं तयोरेवागमद् गतिम् ।  
एवं पुत्रास्त्रयोऽप्येते उक्ताः शम्भोर्महात्मनः ॥ १९ ॥  
तान् गृहीत्वा सुतांस्तस्य प्रययौ स्वां गतिं तथा।  
नारायणोऽथ भगवान् कपिलश्च यतीश्वरः ॥ २० ॥  
यं कालं तौ गतौ मुक्तौ ब्रह्मा तत्कालमेव तु ।  
तेपे घोरतरं भूयः स तपः संशितव्रतः ॥ २१ ॥  
न रराम ततो ब्रह्मा प्रभुरेकस्तपश्चरन् ।  
शरीरार्द्धमथो भार्यां समुत्पादितवाञ्छुभाम् ॥ २२ ॥  
तपसा तेजसा चैव वर्चसा नियमेन च ।  
सदृशीमात्मनो भार्यां समर्थां लोकसर्जने ॥ २३ ॥  
तया सह ततस्तत्र रेमे ब्रह्मा तपोमयः ।  
सृजन् प्रजापतीन् सर्वान्सागरान् सरितस्तथा ॥२४॥  
ततोऽसृजद् वै त्रिपदां गायत्रीं वेदमातरम्।  
अकरोच्चैव चत्वारो वेदान् गायत्रिसम्भवान् ॥२५॥  
आत्मार्थे चासृजत् पुत्राँल्लोककर्तॄन् पितामहः ।  
विश्वे प्रजानां पतयो येभ्यो लोका विनिःसृताः ॥ २६ ॥  
विश्वेशं प्रथमं नाम महातपसमात्मजम् ।  
सर्वाश्रमतमं पुण्यं नाम्ना धर्मं स सृष्टवान् ॥ २७॥  
दक्षं मरीचिमत्रिं च पुलस्त्यं पुलहं क्रतुम् ।  
वसिष्ठं गौतमं चैव भृगुमङ्गिरसं मनुम् ॥ २८ ॥  
अथर्वभूता इत्येते ख्याता ब्रह्ममहर्षयः ।  
त्रयोदशसुतानां तु ये वंशा वै महर्षिणाम् ॥ २९ ॥  
अदितिर्दितिर्दनुः काला दनायुः सिंहिका मुनिः ।  
प्रबोधा सुरसा क्रोधा विनता कद्रुरेव च ॥ ३० ॥  
दक्षस्यैता दुहितरः कन्या द्वादश भारत ।  
नक्षत्राणि च भद्रं ते सप्तविंशतिरूर्जिताः ॥ ३१ ॥  
मरीचेः कश्यपः पुत्रस्तपसा निर्मितः प्रभुः ।  
तस्मै कन्या द्वादशेमा दक्षस्ता अन्वमन्यत ॥ ३२ ॥  
नक्षत्राख्यानि सोमाय वसवे दत्तवानृषिः ।  
रोहिण्यादीनि सर्वाणि पुण्यानि जनमेजय ॥ ३३ ॥  
लक्ष्मीः कीर्तिस्तथा साध्या विश्वा कामानुगा शुभा ।  
देवी मरुत्वती चैव ब्रह्मणा निर्मिता पुरा ॥ ३४ ॥  
एताः पञ्च वरिष्ठा वै सुरश्रेष्ठाय भारत ।  
दत्ता धर्माय भद्रं ते ब्रह्मणा दृष्टधर्मणा ॥ ३५ ॥  
या रूपार्द्धमयी पत्नी ब्रह्मणः कामरूपिणी ।  
सुरभिः सा तु गौर्भूत्वा ब्रह्माणं समुपस्थिता ॥ ३६ ॥  
ततस्तामगमद् ब्रह्मा मैथुने लोकपूजितः ।  
लोकसर्जनहेतुज्ञो गवामर्थाय भारत ॥ ३७ ॥  
जज्ञे चैकादश सुतान् विपुलान् धर्मसंहितान् ।  
रक्तसंध्याभ्रसदृशान् दहनोपमतेजसः ॥ ३८ ॥  
ते रुदन्तो द्रवन्तश्च भगवन्तं पितामहम् ।  
रोदनाद् रावणाच्चैव ततो रुद्रा इति स्मृताः ॥ ३९ ॥  
निर्ऋतिश्चैव सर्पश्च तृतीयो ह्यज एकपात् ।  
मृगव्याधः पिनाकी च दहनोऽथेश्वरश्च वै ॥ ४० ॥  
अहिर्बुध्न्यश्च भगवान् कपाली चापराजितः ।  
सेनानीश्च महातेजा रुद्रा एकादश स्मृताः ४१ ॥  
तस्यामेव सुरभ्यां तु जज्ञे गोवृषभस्तथा ।  
अकृष्टाश्च तथा माषाः सिकताः प्रश्रयोऽक्षताः ॥४२ ॥  
अजाश्चैव तु वत्साश्च तथैवामृतमुत्तमम् ।  
ओषध्यः प्रवरा याश्च सुरभ्यां ताः समुत्थिताः ॥ ४३ ॥  
धर्माल्लक्ष्म्युद्भवः कामः साध्या साध्यान् व्यजायत ।  
भवं च प्रभवं चैवमीशानं सुरभी तथा ॥ ४४ ॥  
अरुन्धत्यारुणी चैव विश्वावसुबलध्रुवौ ।  
महिषश्च तनूजश्च विज्ञातमनसावपि ॥ ४५ ॥  
मत्सरश्च विभूतिश्च सर्वाः सुरभिसूनवः ।  
सुपर्वतं विषं नागं साध्या लोकनमस्कृता ॥ ४६ ॥  
वासवानुगता देवी जनयामास वै सुतान् ।  
धरं वै प्रथमं देवं द्वितीयं ध्रुवमव्ययम् ॥ ४७ ॥  
विश्वावसुं तृतीयं च चतुर्थं सोममीश्वरम् ।  
पञ्चमं पर्वतं चैव योगेन्द्रं तदनन्तरम् ॥ ४८ ॥  
सप्तमं च ततो वायुमष्टमं निर्ऋतिं वसुम् ।  
धर्मस्यापत्यमित्येवं सुरभ्यां समजायत ॥ ४९ ॥  
विश्वेदेवास्तु विश्वायां धर्माज्जाता इति श्रुतिः ।  
सुधर्मा च महाबाहुः शङ्खपाच्च महाबलः ॥ ५० ॥  
दक्षश्चैव महाबाहुर्वपुष्मांश्च तथैव च ।  
चाक्षुषस्य मनोरेते तथानन्तमहीरणौ ॥ ५१ ॥  
विश्वावसुसुपर्वाणौ विष्टरश्च महायशाः ।  
रुरुश्च ऋषिपुत्रो वै भास्करप्रतिमद्युतिः ॥ ५२ ॥  
विश्वेदेवान्देवमाता विश्वेशाञ्जनयत्सुतान् ।  
मरुत्वती मरुत्वत्तो देवानजनयच्छुभान् ॥ ५३ ॥  
अग्निं चक्षुर्हविर्ज्योतिः सावित्रं मित्रमेव च ।  
अमरं शरवृष्टिं च संक्षयं च महाभुजम् ॥ ५४ ॥  
विरजं चैव शुक्रं च विश्वावसुविभावसू।  
अश्मन्तं चित्ररश्मिं च तथा निष्कुपितं नृपम् ॥ ५५ ॥  
हूयमानं च हूतिं च चारित्रं बहुपन्नगम् ।  
बृहन्तं च बृहद्रूपं तथैव परतापनम् ॥ ५६ ॥  
मरुत्वत्यां पुरा धर्माज्जज्ञे पुत्रद्वयं शुभम् ।  
अदित्यां जज्ञिरे राजन्नादित्याः कश्यपादथ ।  
इन्द्रो विष्णुर्भगस्त्वष्टा वरुणोंऽशोऽर्यमा रविः॥ ५७ ॥  
पूषा मित्रश्च वरदो मनुः पर्जन्य एव च ।  
इत्येते द्वादशादित्या वरिष्ठास्त्रिदिवौकसः ॥ ५८ ॥  
आदित्यस्य सरस्वत्यां जज्ञे पुत्रद्वयं शुभम् ।  
रूपश्रेष्ठं बलश्रेष्ठं त्रिदिवे रूपिणां वरम् ॥ ५९ ॥  
दनुस्तु दानवाञ्जज्ञे दितिर्दैत्यान् व्यजायत ।  
काला नु कालकेयांश्च ह्यसुरान्राक्षसांस्तथा ॥ ६० ॥  
दनायुषायास्तनया व्याधयश्चाधयस्तथा ।  
सिंहिका ग्रहमाता च गन्धर्वजननी मुनिः ॥ ६१ ॥  
प्रबोधाप्सरसां माता सुरसायां सरीसृपाः ।  
क्रोधायाः सर्वभूतानि पिशाचाश्चैव भारत ॥ ६२ ॥  
तथा यक्षगणाश्चैव गुह्यकाश्च विशाम्पते ।  
चतुष्पदानि सर्वाणि ऋते गावस्तु सौरभाः ॥ ६३ ॥  
अरुणो गरुडश्चैव विनतायां व्यजायत ।  
महीधरान् सर्पनागान् देवी कद्रूर्व्यजायत ॥ ६४ ॥  
एवं विवृद्धिमगमन् विश्वेलोकाः परस्परम्।  
तदा पौष्करके राजन् प्रादुर्भावे महात्मनः ॥ ६५ ॥  
पुराणे पौष्करं चैव मया द्वैपायनाच्छ्रुतम् ।  
कथितं तेन पूर्वेण यत् कृतं परमर्षिभिः ॥ ६६ ॥  
यश्चेदमग्र्यं प्रथमं पुराणं  
सदाप्रमत्तः पठते महात्मा ।  
अवाप्य कामानिह वीतशोकः  
परत्र स स्वर्गफलानि भुङ्क्ते ॥ ६७ ॥  
इति श्रीमहाभारते खिलभागे हरिवंशे भविष्यपर्वणि पौष्करे सर्वभूतोत्पत्तौ चतुर्दशोऽध्यायः ॥ १४ ॥