+++
title = "११९"

+++
वैशम्पायन उवाच  
ततः क्रुद्धौ महाराज हंसो डिम्भक एव ।च ।  
इदं वै प्रोचतुर्वाक्त्यं रोषव्याकुलितेक्षणौ ॥ १ ॥  
दिधक्षन्तौ दिशः सर्वाः सर्वान् वीक्ष्य नृपोत्तमान् ।  
करेण निष्पीड्य करं स्मरन्तौ तद्वचो महत् ॥ २ ॥  
क्व नु क्व वा नन्दसूनुः क्व वा रामो बलोत्कटः ।  
इति ब्रुवाणौ साक्षेपौ सात्यकिं सत्यसंगरम् ॥ ३ ॥  
अरे यादवदायाद किं ब्रूषे नः पुरो गतः ।  
इतो निर्गच्छ मन्दात्मन्दूतस्त्वमसि साम्प्रतम् ॥ ४ ॥  
अन्यथा वध्य एव त्वं प्रलपन् परुषं वचः ।  
सत्यं निर्लज्ज एवासि यद् ब्रूया ईदृशं वचः ॥ ५ ॥  
आवामिदं जगत् सर्वं शासितुं संयतौ नृपौ ।  
को नाम मानुषे लोके करदो नैव जीवति ॥ ६ ॥  
हत्वा गोपालकान् सर्वान् बद्ध्वा यादवकान् बहून् ।  
गृह्णीमः करसर्वस्वं ततो गच्छ नराधम ॥ ७ ॥  
अवध्यो दूततां प्राप्तो बह्वबद्धं प्रभाषसे ।  
ईश्वरो नौ वरं दाता ह्यस्त्राणामपि च प्रभुः ॥ ८ ॥  
रक्षितारौ महाभूतौ संग्रामं गच्छतोश्च नौ ।  
पितरं याजयिष्यावो जित्वा गोपालकं रणे ॥ ९ ॥  
एते प्रोक्ता भृशं युद्धे कातराः सर्व एव ते ।  
हत्वा तान्सबलान् युद्धे पुनर्जेष्यामि केशवम् ॥ 3.119.१०  
संहर्तव्या महासेना प्रगृहीतशरासना ।  
गृहीतप्रासमुशला गृहीतकवचा सदा ॥ ११ ॥  
आरूढरथसाहस्रा गदापरिघसंकुला ।  
सुप्रभूतेन्धनवती प्रभूतबलसाधना ॥ १२ ॥  
चाल्यतां वाहिनी घोरा बलाध्यक्षाः समन्ततः ।  
अवध्य एव गच्छ त्वं न ते मरणतो भयम् ॥ १३ ॥  
संग्रामः पुष्करेऽस्माकं श्वः परश्वोऽपि वा नृप ।  
ततो ज्ञास्यामहे वीर्यं केशवस्य वलस्य च ।  
ये त्वयोक्ता नृपाः संख्ये तेषामपि च यद् बलम्॥ १४॥  
सात्यकिरुवाच  
हंसागच्छामि वां हन्तुं श्वः परश्वोऽपि वा नृप ।  
अद्यैव हि मया वध्यौ न चेद् दूतो भवाम्यहम् ॥१५॥  
न हि श्वो वा परश्वो वा युवां कटुकभाषिणौ ।  
दौत्ये हि दुःखमतुलं वहाम्येव सदा नृणाम् ॥ १६ ॥  
अन्यथाहं युवां हत्वा ततो यास्यामि निर्वृतिम् ।  
स्ववीर्यं बाहुदर्पं च दर्शयन् वां नृपाधमौ ॥ १७ ॥  
शङ्खचक्रगदापाणिः शार्ङ्धन्वा किरीटभृत् ।  
नीलकुञ्चितकेशाढ्यो लम्बबाहुः श्रिया वृतः ॥ १८ ॥  
स सर्वलोकप्रभवो विश्वरूपः सुरूपवान् ।  
दैत्यदानवहन्तासौ योगिध्येयः पुरातनः ॥ १९ ॥  
पद्मकिञ्जल्कनयनः श्यामलः सिंहविक्रमः ।  
सृष्टिस्थितिलयेष्वेकः कर्ता त्रिजगतो गुरुः ॥ 3.119.२० ॥  
शरेण निशितेनाजौ दर्पं वां व्यपनेष्यति ।  
इत्युक्त्वा रथमारुह्य प्रययौ सात्यकिः किल ॥ २१ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सात्यकिप्रतिप्रयाणे एकोनविंशत्यधिकशततमोऽध्यायः ॥ ११९ ॥