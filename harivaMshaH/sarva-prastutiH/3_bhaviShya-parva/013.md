+++
title = "०१३"

+++
वैशम्पायन उवाच  
चतुर्युगादिसम्भूतौ सहस्रयुगपर्यये ।  
विघ्नस्तमसि सम्भूतो मधुर्नाम महासुरः ॥ १ ॥  
तस्यैव च सहायोऽन्यो भूतो रजसि कैटभः ।  
तौ रजस्तमसाविष्टौ सम्भूतौ कामरूपिणौ ॥ २ ॥  
एकार्णवजलं सर्वं क्षोभयन्तौ महासुरौ ।  
कृष्णरक्ताम्बरधरौ श्वेतदीप्तोग्रदंष्ट्रिणौ ॥ ३ ॥  
उभौ मदकटोदग्रौ केयूरवलयोज्ज्वलौ ।  
महाविकृतताम्राक्षौ पीनोरस्कौ महाभुजौ ॥ ४ ॥  
महच्छिरःसंहननौ जङ्गमाविव पर्वतौ ।  
नीलमेघाभ्रसंकाशावादित्यप्रतिमाननौ ॥ ५ ॥  
विद्युदम्भोदताम्राभ्यां कराभ्यामतिभीषणौ ।  
पादसंचारवेगाभ्यामुत्क्षिपन्ताविवार्णवम् ॥ ६॥  
कम्पयन्ताविव हरिं शयानमरिसूदनम् ।  
तौ तत्र विहरन्तौ स्म पुष्करे विश्वतोमुखम् ॥ ७ ॥  
पश्यतां दीप्तवपुषं योगिनां श्रेष्ठमुत्तमम् ।  
नारायणसमाज्ञप्तं सृजन्तमखिलाः प्रजाः ।  
दैवतानि च विश्वानि मानसांश्च सुतानृषीन् ॥ ८ ॥  
ततस्तावूचतुस्तत्र ब्रह्माणमसुरोत्तमौ ।  
दृप्तौ युयुत्सुकौ क्रुद्धौ रोषसंरक्तलोचनौ ॥ ९॥  
कस्त्वं पुष्करमध्यस्थः सितोष्णीषश्चतुर्मुखः ।  
आवामगणयन् मोहादास्से त्वं विगतज्वरः ॥ १० ॥  
एह्यावयोर्बाहुयुद्धं प्रयच्छ कमलोद्भव ।  
आवाभ्यामतिवीराभ्यां न शक्यं स्थातुमाहवे ॥ ११ ॥  
कस्त्वं कश्चोद्भवस्तुभ्यं केन वासीह चोदितः ।  
कः स्रष्टा कश्च वै गोप्ता केन नाम्नाभिधीयसे ॥ १२ ॥  
ब्रह्मोवाच  
यः क इत्युच्यते लोके ह्यविज्ञातः सहस्रशः ।  
तत्सम्भवं योगवन्तं किं मां नाभ्यवगच्छथः ॥ १३ ॥  
मधुकैटभावूचतुः  
नावयोः परमं लोके किंचिदस्ति महामते ।  
आवाभ्यां छाद्यते विश्वं तमसा रजसा तथा ॥ १४ ॥  
रजस्तमोमयावावां यतीनां दुःखलक्षणौ ।  
छलकौ धर्मशीलानां दुस्तरौ सर्वदेहिनाम् ॥ १५ ॥  
आवाभ्यां मुह्यते लोक उच्छ्रिताभ्यां युगे युगे ।  
आवामर्थश्च कामश्च यज्ञाः सर्वपरिग्रहाः ॥ १६ ॥  
सुखं यत्र मुदो यत्र यत्र श्रीः सन्नतिर्नयः ।  
एषां यत्काङ्क्षितं चैव तत्तदावां विचिन्तय ॥ १७॥  
ब्रह्मोवाच  
यत् तद् योगवतां श्रेष्ठं यच्च पूर्वं मयार्चितम्।  
तत्समाधाय गुणवान्सत्त्वे चास्मि प्रतिष्ठितः ॥ १८ ॥  
यत्परं योगयुक्तानामक्षरं सत्त्वमेव च ।  
रजसस्तमसश्चैव यत्स्रष्टा जीवसम्भवः ॥ १९ ॥  
यतो भूतानि जायन्ते सात्त्विकानीतराणि च ।  
स एव युद्ध्वा समरे वशी वां शमयिष्यति ॥ २० ॥  
वैशम्पायन उवाच  
ततः शयानं श्रीमन्तं बहुयोजनविस्तृतम् ।  
पद्मनाभं हृषीकेशं प्रणम्यावोचतामुभौ ॥ २१ ॥  
जानीवस्त्वां विश्वयोनिमेकं पुरुषसत्तमम्।  
तवोपासनहेत्वर्थमिदं नौ विद्धि कारणम् ॥ २२ ॥  
अमोघदर्शनं सत्यं यतस्त्वां विदुरीश्वरम् ।  
ततस्त्वामभितो देव कङ्क्षावः प्रतिवीक्षितुम्॥ २३ ॥  
तदिच्छावो वरं दत्तं त्वया ह्यावामरिंदम ।  
अमोघं दर्शनं देव नमस्तेऽस्त्वजितंजय ॥ २४ ॥  
श्रीभगवानुवाच  
तानिच्छथो द्रुतं ब्रूतं वरानसुरसत्तमौ ।  
दत्तायुषौ मया भूयस्त्वहो जीवितुमिच्छथः ॥ २५ ॥  
तस्माद् यदेष वां यत्नस्तत्प्राप्नुतं महाबलौ ।  
वध्यौ भवन्तौ तु स्यातां तावित्येवाब्रवीद्धरिः ।  
उभावपि महात्मानावूर्जितौ क्षतवर्जितौ ॥ २६ ॥  
मधुकैटभावूचतुः  
यस्मिन्न कश्चिन्मृतवांस्तस्मिन्देशे विभो वधम्।  
इच्छावः पुत्रतां यातुं तव चैव सुराधिप ॥ २७  
श्रीभगवानुवाच  
बाढं सुतौ मे प्रवरौ भविष्ये कल्पसम्भवे ।  
भविष्यथो न संदेहः सत्यमेतद् ब्रवीमि वाम्॥२८॥  
वैशम्पायन उवाच  
वरं प्रदायाथ महासुराभ्यां सनातनो विश्ववरोत्तमो विभुः ।  
रजस्तमोभ्यां भवभावनोपमौ ममन्थ तावूरुतले सुरारिहा ॥ २९  
इति श्रीमहाभारते खिलभागे हरिवंशे भविष्यपर्वणि मधुकैटभवरप्रदाने त्रयोदशोऽध्यायः ॥ १३ ॥