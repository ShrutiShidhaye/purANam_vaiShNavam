+++
title = "१२६"

+++
वैशम्पायन उवाच  
वसुदेवोग्रसेनौ च वृद्धौ युद्धे सुनिर्वृतौ ।  
जराजरितसर्वाङ्गौ पलिताङ्गशिरोरुहौ ॥ १ ॥  
ज्ञानविज्ञानसम्पन्नौ राजमार्गविशारदौ ।  
युयुधाते महारङ्गे राक्षसेन दुरात्मना ॥ २ ॥  
शरैरनेकसाहस्रैरर्दयामासतू रणे ।  
राक्षसेन्द्रं दुरात्मानं हिडिम्बं पुरुषादकम् ॥ ३ ॥  
हिडिम्बो राक्षसेन्द्रस्तु भक्षयन्सर्वतो नरान् ।  
अतिप्रवृद्धो दुष्टात्मा लम्बबाहुर्महाहनुः ॥ ४ ॥  
लम्बोदरो विरूपाक्षः पिङ्गकेशो विलोचनः ।  
श्येननासो महारौद्र ऊर्ध्वरोमा महाभुजः ॥ ५ ॥  
पर्वताकारवर्ष्मा च दीर्घदंष्ट्रः शिवाननः ।  
लम्बोदरो दीर्घदन्तो जगद्ग्रासपरस्तथा ॥ ६ ॥  
उत्तुङ्गांसो महोरस्को दीर्घग्रीवो गजोपमः ।  
भक्षयन् मांसपिटकं पिबञ्शोणितसंचयम् ॥ ७ ॥  
गजान् नागैः समाहत्य हयैरश्वान् नृपोत्तम ।  
रथान् रथैः समाहृत्य सादिनः सादिभिस्तथा ॥ ८ ॥  
मनुष्यान् स पुरो दृष्ट्वा नास्यग्रासं चकार सः ।  
कांश्चिद्धत्वा महाराज वृष्णिपालान्समन्ततः ॥ ९ ॥  
भक्षयामास सहसा हिडिम्बः पुरुषादकः ।  
यान् पश्यन् पुरतो रक्षस्ताञ्जघान विरूपधृक् ॥ 3.126.१० ॥  
भक्षयन्नपरान् वृष्णीन्यादवान्राक्षसेश्वरः ।  
चिक्षेप सहसा कांश्चिद्धिडिम्बः पुरुषादकः ॥ ११ ॥  
अन्तकाले यथा क्रुद्धो रुद्रः प्राणभृतो नृप ।  
क्षणेनैकेन सर्वांस्तान् भक्षयामास राक्षसः ॥ १२ ॥  
केचिद् भीता दिशः प्रापुर्वृष्णयो वीर्यशालिनः ।  
केचित् तु भक्षितास्तेन रक्षसा वृष्णिपुङ्गवाः ॥ १३ ॥  
कुम्भकर्णो यथा राजन् भक्षयामास वानरान् ।  
निःशेषं वृष्णिसैन्यं तु चकार पुरुषादकः ॥ १४ ॥  
एतस्मिन्नन्तरे क्रुद्धौ वृद्धौ यादवपुङ्गवौ ।  
धनुर्गृह्य महाघोरं राक्षसस्य पुरः स्थितौ ॥ १५ ॥  
यथा क्रुद्धस्य सिंहस्य मृगौ वृद्धतमाविव ।  
व्यादायास्यं महारक्षस्तौ वृद्धावभ्यधावत ॥ १६ ॥  
चिखादिषुर्विरूपाक्षः पातालतलसंनिभः ।  
ततो रक्षः पर्यधावत् खादत् खादत्कलेवरम् ॥ १७ ॥  
पूरयामासतुर्वीरौ शरैर्यदुवृषौ नृप ।  
हिडिम्बस्य महाघोरं व्यादितास्यमिवान्तकम् ॥ १८ ॥  
सर्वांस्तान् वारयामास देवशत्रुर्विरूपधृक् ।  
धावति स्म ततो रक्षो व्यादितास्यं भयानकम् ॥ १९ ॥  
तयोर्गृहीत्वा धनुषी बभञ्ज युधि सत्वरम् ।  
बाहू प्रसार्य दुष्टात्मा राक्षसो विकृताननः ॥ 3.126.२० ॥  
वसुदेवं महीपालं राजानं वृद्धसेविनम् ।  
ग्रहीतुं राक्षसश्रेष्ठो यतते नृपसंसदि ॥ २१ ॥  
हिडिम्ब उवाच  
एष वां भक्षयिष्यामि वसुदेवं त्वया सह ।  
उग्रसेन किमर्थ त्वं तिष्ठसे मत्पुरोगमः ॥ २२ ॥  
आगच्छ प्रविशास्यं मे ग्रासभूतौ तु वां मम ।  
विधिना निर्मितो वृद्धो वसुदेवो हरेः पिता ॥ २३ ॥  
बुभुक्षितः श्रमार्तश्च युद्धे त्वरितविक्रमः ।  
मन्मुखान्नैव गच्छेतां प्रविशेतां त्वरान्वितौ ॥ २४ ॥  
युवयोः शोणितं पीत्वा तृप्तिं यास्यामि निर्वृतः ।  
खादामि च पुनर्मांसं वृद्धयोर्युवयोः सुखम् ॥ २५ ॥  
इति ब्रुवंस्तथा रक्षो व्यादितास्यो महाहनुः ।  
धावति स्म तदा क्षिप्रं हिडिम्बो राक्षसेश्वरः ॥ २६ ॥  
वसुदेवोग्रसेनौ च भीतौ विप्रेक्ष्य सर्वतः ।  
दिशोऽभ्यभजतां राजन्निःशस्त्रौ वृष्णिपुङ्गवौ ॥ २७।  
एतस्मिन्नन्तरे दृष्ट्वा बलभद्रः प्रतापवान् ।  
दृष्ट्वा च तौ तथाभूतौ वसुदेवोग्रसेनकौ ॥ २८ ॥  
वासुदेवे समादिश्य हंसं युध्यन्तमीश्वरे ।  
निर्गत्य चान्तरं तस्य राक्षसस्य दुरात्मनः ॥ २९ ॥  
मा कृथाः साहसं रक्षो मुञ्चैतौ राजसत्तमौ ।  
स्थितोऽस्मि युध्यतां रक्षो मया शत्रूञ्जिघांसता ॥3.126.३०॥  
अहमेव हनिष्ये त्वां का चेयं तव भीषिका ।  
इति ब्रुवाणं हलिनं तौ विसृज्य महारणे ॥ ३१ ॥  
महानयमसौ दुष्टो भक्षयाम्येनमग्रतः ।  
विदार्य पूर्ववद् वक्त्रं बलभद्रमुपाद्रवत् ॥ ३२ ॥  
विसृज्य सशरं चापं राक्षसस्य पुरः स्थितः ।  
मुष्टिं प्रगृह्य बलवान्स्फोटयन् बाहुमुत्तमम् ॥ ३३ ॥  
हिडिम्बस्त्वथ दुष्टात्मा मुष्टिं कृत्वा भयानकम्।  
जघान वक्षो रामस्य व्यादितास्य इवान्तकः ॥ ३४ ॥  
कुद्धोऽथ बलभद्रस्तु मुष्टिना तेन ताडितः ।  
जघान मुष्टिना तेन राक्षसेशमनिन्दितः ॥ ३५ ॥  
मुष्टियुद्धं समभवन्नरराक्षसवीरयोः ।  
युद्ध्यतोर्युद्धरङ्गेऽथ नरराक्षससिंहयोः ॥ ३६ ॥  
तयोश्चटचटाशब्दः. प्रादुरासीद् भयानकः ।  
अथ राक्षसराजस्तु मुष्टिना राममाहवे ॥ ३७ ॥  
जघान वक्षोदेशे तु वज्रेणेव पुरंदरः ।  
अथ रामो बली साक्षान्मुष्टिं संवर्त्य यत्नतः ॥ ३८ ॥  
हिडिम्बं ताडयामास वक्षस्यमरविद्विषम् ।  
तलाभ्यामथ रामस्तु वक्त्रे हत्वा स राक्षसम् ॥ ३९ ॥  
आहतस्तलघातेन हिडिम्बो राक्षसेश्वरः ।  
जानुभ्यामपतद् भूमौ गतासुर्वीरराक्षसः ॥ 3.126.४० ॥  
तत उत्पत्य रामस्तु दोर्भ्यां संगृह्य राक्षसम् ।  
आदाय बहुवेगेन भ्रामयित्वा पदात्पदम् ॥ ४१ ॥  
व्याविध्यत् सुचिरं रामो दर्शयन्नात्मनो बलम् ।  
उत्क्षिप्य राक्षसेन्द्रं तं सर्वलोकस्य पश्यतः ॥ ४२॥  
गव्यूतिमात्रं चिक्षेप ततो देशाद्धलायुधः ।  
गतासू राक्षसश्रेष्ठस्ततो देशान्निराक्रमत् ॥ ४३ ॥  
ये केचिद् राक्षसास्तत्र हतशेषा महारणे ।  
बलभद्रात् ततो भीता जग्मुश्चैवं दिशो दश ॥ ४४ ॥  
अथांशुमाली भगवान् दिनेशः संहृत्य तेजांसि सहस्ररश्मिः ।  
अस्तं ययौ चक्षुरपि प्रजानामीषत्तमश्चापि समाविवेश ॥४५ ॥  
तस्मिन् प्रविष्टेऽथ समुद्रतोयं प्रजापतौ विश्वमुखे जगद्गुरौ ।  
नक्षत्रनाथः समुपाजगाम संध्यातमोऽपि व्यनशन्नृपोत्तम ॥ ४६ ॥  
प्रभातकाले नृप सत्तमो रणो गोवर्धने किन्नरगीतनादिते ।  
इति ब्रुवन्तो नृपसत्तमास्तदा व्युपारमंस्तत्र रणोत्सवे नृप ॥ ४७ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हिडिम्बपराभवे षड्विंशत्यधिकशततमोऽध्यायः ॥ १२६ ॥