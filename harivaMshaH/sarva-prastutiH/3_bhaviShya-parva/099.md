+++
title = "०९९"

+++
वैशम्पायन उवाच  
क्रव्यादाः सर्व एवाशु भक्षयन्तस्तदा शवम् ।  
हसन्तो विविधं घोरं नादयन्तो वसुंधराम् ॥ १ ॥  
राक्षसाश्च पिशाचाश्च पिबन्तः शोणितं बहु ।  
आशिखं भुञ्जते राजञ्छवस्य पिशिताशनाः ॥ २ ॥  
नृत्यन्ति स्म तदा राजन् नगर्यां रणतोषिताः ।  
काका बलाका गृध्राश्च श्येना गोमायवस्तथा॥ ३ ॥  
भक्षयन्तः प्रवर्तन्ते राक्षसाश्चैव दारुणाः ।  
एतस्मिन्नन्तरे वीरो निषादो लब्धसंज्ञकः ॥ ४ ॥  
हतान् सर्वान् समालोक्य निषादान् नगचारिणः।  
गदामादाय कुपितो राममेव जगाम ह ॥ ५ ॥  
जघान गदया राजञ्जत्रुदेशे निषादपः ।  
ततो रामो गदी राजन् निषादं बाहुशालिनम् ॥ ६ ॥  
आजघ्ने गदया क्रूरं मदमत्तो हलायुधः ।  
तयोश्च तुमुलं युद्धं गदाभ्यां समवर्तत ॥ ७ ॥  
आकाशे शब्द आसीत् तु तयोर्युद्धे महाभुज ।  
समुद्राणां यथा घोषः सर्वेषां संनिगच्छताम्॥ ८ ।  
कल्पक्षये महाराज शब्दः सुतुमुलोऽभवत् ।  
क्षोभितो नागराजश्च नागाः क्षोभं समाययुः ॥ ९ ॥  
पृथिवी चान्तरिक्षं च सर्वं शब्दमयं बभौ ।  
ततः स पौण्ड्रको राजा सात्यकिं वृष्णिनन्दनम्॥ 3.99.१० ॥  
गदयैव जघानाशु सत्वरं रणकोविदः ।  
युयुधानो बली राजन् वासुदेवं जघान ह ॥ ११ ॥  
तयोश्च तुमुलः शब्दः प्रादुरासीन्महारणे ।  
चतुर्णां युध्यतां राजन् परस्परवधैषिणाम् ॥ १२ ॥  
ब्रह्माण्डक्षोभणो राजञ्छब्द आसीत् सुदारुणः।  
ततो रजः प्रादुरभूत् तस्मिन् संग्राममूर्धनि ॥ १३ ॥  
तारका निष्प्रभा राजंस्तमस्येवं क्षयं गते ।  
उषसि प्रतिबुद्धायां ततो निःशेषतां ययौ ॥ १४ ॥  
उदितो भगवान् सूर्यश्चन्द्रश्च क्षयमाययौ ।  
तेषां युद्धं प्रादुरभूच्चतुर्णां बाहुशालिनाम् ।  
देवासुरसमं राजन्नुदिते भास्करे महत् ॥ १५ ॥  
इति श्रीमहाभारते खिलभागे हरिवंशे भविष्यपर्वणि पौण्ड्रकयुद्धे नवनवतितमोऽध्यायः ॥ ९९ ॥