+++
title = "०६१"

+++
वैशम्पायन उवाच  
विप्रचित्तिस्तु वरुणं दैत्यानामादिरव्ययम् ।  
जघानेषुगणैः क्रुद्धो दीप्तैरिव महोरगैः ॥ १ ॥  
स दह्यमानो दैत्येन दीप्तैः शरगभस्तिभिः ।  
नाभ्यजानत कर्तव्यं संग्रामे स जलेश्वरः ॥ २ ॥  
सर्वलोकेश्वरस्येव परमेष्ठी प्रजापतिः ।  
न शक्नोत्यग्रतः स्थातुं विप्रचित्तेर्जलाधिपः ॥ ३ ॥  
वज्रो नाम महाव्यूहो निर्भयः सर्वतोमुखः ।  
तं व्यूह्य प्रत्ययुध्यन्त दानवा देववाहिनीम् ॥ ४ ॥  
वह्निज्वालासमं तत्र रविमण्डलसंनिभम्।  
मुखमाभाति दैत्यस्य विप्रचित्तेर्महात्मनः ॥ ५ ॥  
वरुणस्तु महातेजा विप्रचित्तिं महासुरम् ।  
प्रदहन्निव तेजोभिर्जिगीषुः प्रत्यवैक्षत ॥ ६ ॥  
स्रग्दाममालाभरणः केयूराङ्गदभूषणः ।  
जग्राह परिघं दैत्यः कैलासशिखरोपमम् ॥ ७ ॥  
पिनद्धं काञ्चनैः पट्टैर्हेममालिनमायसम् ।  
यमदण्डोपमं घोरं दैत्यानां भयनाशनम् ॥ ८ ॥  
भ्रामयामास संक्रुद्धो महाशक्रध्वजोपमम् ।  
विननाद विवृत्तास्यो विप्रचित्तिर्महासुरः ॥ ९ ॥  
स कण्ठस्थेन निष्केण भुजस्थैरपि चाङ्गदैः ।  
कुण्डलाभ्यां विचित्राभ्यां भ्राजते काञ्चनस्रजा ॥ 3.61.१० ॥  
दानवो भूषणैर्भाति परिघेणायसेन च ।  
यथेन्द्रधनुषा मेघः सविद्युत्स्तनयित्नुमान् ॥ ११ ॥  
प्रस्फुरन् परिघास्त्रेण वातस्कन्धान्महास्वनः ।  
जज्वाल च सधूमार्चिः साङ्कर्षण इवानलः ॥ १२ ॥  
विद्याधरगणैः सार्धं गन्धर्वनगरैरपि ।  
सह चैवामरावत्या सिद्धलोकैस्तथा सह ॥ १३ ॥  
ग्रहनक्षत्रसहितं सार्कचन्द्रविभूषितम् ।  
दैत्येन्द्रपरिघोद्धूतं भ्रमतीव नभस्तलम् ॥ १४ ॥  
दुरासदः सुसंजज्ञे परिघाभरणक्षमः ।  
सुरेन्धनोऽसुरेन्द्राग्निर्युगान्ताग्निरिवोत्थितः ॥ १५ ॥  
त्रिदशा वरुणश्चैव न शेकुः स्पन्दितुं भयात् ।  
तत्रासीन्निर्भयस्त्वेकः कौशिको वासवः प्रभुः ॥ १६ ॥  
भास्करप्रतिमं घोरं परिघं रौद्रदर्शनम् ।  
पातयामास सेनायां जलेशस्य स दानवः ॥ १७ ॥  
पतता तेन संग्रामे जलेशस्य महात्मनः ।  
भूतानां शतसाहस्रं परिघेण समाहतम् ।  
तेषां गात्राणि चासाद्य व्यशीर्यन्त सहस्रशः ॥१८ ॥  
विशीर्यमाणं विबभावुल्काशतमिवाम्बरे ।  
भूयश्चैनं तदाऽऽभ्राम्य वरुणाय न्यपातयत् ॥ १९ ॥  
पात्यमाने तदा तस्मिञ्छरीरे वारुणे तदा ।  
स भिन्नः परिघो घोरो देवगात्रे व्यशीर्यत ॥ 3.61.२० ॥  
शीर्यमाणस्य चूर्णानि खद्योता इव चाम्बरे ।  
स तु तेन प्रहारेण न चचाल जलाधिपः ॥ २१ ॥  
परिघेण हतः संख्ये यथा वज्रहतोऽचलः ।  
स्वसैन्येष्वपि भग्नेषु भिन्नदेहेषु चाहवे ॥ २२ ॥  
मुहूर्तमगमत् क्षोभमपाम्पतिरमर्षणः ।  
सोऽमर्षं च समापन्नो वरुणोऽमितविक्रमः ॥ २३ ॥  
सर्वसंहारमकरोत् स्वपक्षस्यारिमर्दनः ।  
स सागरैश्चतुर्भिश्च वृतो दीप्तैश्च पन्नगैः ॥ २४ ॥  
शङ्खमुक्तामणिचितो बिभ्रत्तोयमयं वपुः ।  
पाण्डुरोद्भूतवसनो नानारत्नविभूषितः ॥ २५ ॥  
वरुणः पाशधृक्छ्रीमान् कूर्ममीनसमाकुलः ।  
वरुणस्तु तदा क्रुद्धस्तान्निरीक्ष्य स्वसैनिकान् ॥ २६ ॥  
उवाच दृष्ट्वा युध्यध्वं दानवानां जिघांसया ।  
अहमेनं हनिष्यामि भयं मुक्त्वा तु युध्यत ॥ २७ ॥  
ततस्ते पन्नगाः सर्वे महार्णवजलाश्रयाः ।  
जघ्नुर्दैत्यान् रणमुखे नदन्तो जयगृद्धिनः ॥ २८ ॥  
ते तु नालीकनाराचैर्गदाभिर्मुसलैस्तथा ।  
अभ्यघ्नन् दानवान् हृष्टा मुदिता वरुणानुगाः ॥ २९ ॥  
विप्रचित्तिस्तु संक्रुद्धो महाबलपराक्रमः ।  
पन्नगानां शरीराणि व्यधमद् युद्धदुर्मदः ॥ 3.61.३० ॥  
गरुडेनापि चास्त्रेण पन्नगान् दानवोत्तमः ।  
समरे घातयामास गरुडैः पन्नगाशनैः ॥ ३१ ॥  
स शरैः सूर्यसंकाशैः शातकुम्भविभूषितैः ।  
पन्नगान् समरे वीरः प्रममाथ सुदुर्जयान् ॥ ३२ ॥  
समरे भिन्नगात्रास्ते पन्नगाः शरपीडिताः ।  
पेतुर्मथितसर्वाङ्गा गजा इव महागजैः ॥ ३३ ॥  
तपन्तं तमिवादित्यं दीप्तैर्बाणगभस्तिभिः ।  
अभ्यधावत संक्रुद्धः समरे वरुणः प्रभुः ॥ ३४ ॥  
ततस्तु दानवास्तत्र भिन्नदेहाः सहस्रशः ।  
व्यथिता विद्रवन्ति स्म दिशो दश विचेतसः ॥ ३५ ॥  
इन्द्रस्यार्थे पराक्रम्य वरुणस्त्यक्तजीवितः ।  
विनर्दमानो युयुधे समरे पाशभृद्वरः ॥ ३६ ॥  
वरुणः पन्नगाश्चैव मुष्टिभिः समरोत्कटाः ।  
अभ्यवर्तन्त समरे विप्रचित्तिं महासुरम् ॥ ३७ ॥  
ततोऽस्त्रैश्च शिलाभिश्च प्राहरत् स बलोत्कटः ।  
व्यपोहत महातेजा विप्रचित्तिर्महासुरः ॥ ३८ ॥  
ततः पावकसंकाशैः स मुक्तैः शीघ्रगामिभिः ।  
वरुणस्य महावेगान् बिभेद समरे हयान् ॥ ३९ ॥  
कर्मणा तेन महता विप्रचित्तेर्महात्मनः ।  
अग्नेराज्याहुतस्येव तेजः समभिवर्धत ॥ 3.61.४० ॥  
स शरैः सूर्यसंकाशैः सुमुक्तैः शीघ्रगामिभिः ।  
वारुणीं तां महासेनां निर्ममन्थ महाबलः ॥ ४१ ॥  
क्षीणास्त्रां सायकाक्रान्तां शरजालेन मोहिताम् ।  
शूलशक्त्यृष्टिभिन्नां च चकार रुधिरोक्षिताम् ॥ ४२ ॥  
स शेरैर्वह्निसंकाशैः सुमुक्तैर्नतपर्वभिः ।  
वरुणस्य महावेगान् बिभेद समरे हयान् ॥ ४३ ॥  
अभिद्रुतोऽथ दैत्येन ससैन्यः सलिलाधिपः ।  
महेन्द्रं शरणं प्राप्तो विप्रचित्तेर्भयार्दितः ॥ ४४॥  
इति श्रीमहाभारते खिलभागे हरिवंशे भविष्यपर्वणि वामने वरुणविप्रचित्तियुद्धे एकषष्टितमोऽध्यायः ॥ ६१ ॥