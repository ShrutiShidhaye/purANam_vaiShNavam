+++
title = "१३३"

+++
जनमेजय उवाच  
त्र्यक्षाद् वधमहं ब्रह्मञ्छ्रोतुमिच्छामि तत्त्वतः ।  
त्रयाणां पुरसंज्ञानां खेचराणां समासतः ॥ १ ॥  
वैशम्पायन उवाच  
शृणु विस्तरतः सर्वं यन्मां पृच्छसि नैधनम् ।  
दैत्यानां बाहुबलिनां सर्वप्राणिविरोधिनाम् ॥ २ ॥  
शंकरेण वधं राजञ्शूलैस्त्रिभिरजिह्मगैः ।  
कृतं पुरासुरेन्द्राणां सर्वभूतवधैषिणाम् ॥ ३ ॥  
त्रिपुरं पुरुषव्याघ्र वृहद्धातुसमीरितम् ।  
विक्रामति नभोमध्ये मेघवृन्दमिवोत्थितम् ॥ ४ ॥  
प्राकारेण प्रवृद्धेन काञ्चनेन विराजता ।  
मणिभिश्च प्रकाशद्भिः सर्वरत्नैश्च तोरणैः ॥ ५ ॥  
बभासे नभसो मध्ये श्रिया परमया ज्वलत् ।  
गन्धर्वाणामिवोदग्रं कर्मणा साधितं पुरम् ॥ ६ ॥  
वाजिनः पक्षसंयुक्ता वहन्ति बलदर्पिताः ।  
पुरं प्रभाकरश्रेष्ठं मनोभिः कामबृंहणैः ॥ ७ ॥  
धावन्ति ह्रेषमाणास्ते विक्रमैः प्राणसम्भृतैः ।  
आहूयत इवाकाशं खुरैः श्यामदलप्रभैः ॥ ८ ॥  
वायुवेगसमैर्वेगैः कालयन्त इवाम्बरम् ।  
असुराः समदृश्यन्त चक्षुर्भिर्विदितात्मभिः ॥ ९ ॥  
ऋषिभिर्ज्वलनप्रख्यैस्तपसा दग्धकिल्बिषैः ।  
गीतवादित्रबहुलं गन्धर्वनगरोपमम् ॥ 3.133.१० ॥  
चित्रायुधसमाकीर्णैः प्रतप्तकनकप्रभैः ।  
भवनैर्बहुभिश्चैव प्रांशुभिः समलंकृतैः ॥ ११ ॥  
देवेन्द्रभवनाकारैः शुशुभे तन्महाद्युति ।  
प्रासादाग्रैः प्रवृद्धैश्च कैलासशिखरप्रभैः ॥ १२ ॥  
शुशुभे दैत्यनगरं बहुसूर्यमिवाम्बरम् ।  
वराट्टालकसम्पन्नं तप्तकाञ्चनसप्रभम् ॥ १३ ॥  
प्रदीप्तमिव तेजोभी रराजाथ महाप्रभो ।  
क्ष्वेडितोत्क्रुष्टबहुलं सिंहनादविनादितम् ॥ १४ ॥  
बभौ वल्गुजनाकीर्ण वनं चैत्ररथं यथा ।  
समुच्छ्रितपताकं तदसिभिश्च विराजितम् ॥ १५ ॥  
रराज त्रिपुरं राजन् महाविद्युदिवाम्बरे ।  
सूर्यनाभश्च दैत्येन्द्रश्चन्द्रनाभश्च भारत ॥ १६ ॥  
तथान्ये च महावीर्या दानवा बलदर्पिताः ।  
ममृदुश्च बभञ्जुश्च मोहिताः परमेष्ठिना ॥ १७ ॥  
पन्थानं देवगमनं पितृयानं च भारत ।  
तैरेवमसुराग्रैश्च प्रगृहीतशरासनैः ॥ १८ ॥  
दानवैर्नरशार्दूल देवयाने महापथे ।  
पितृवह्नियलोपेते हृते भरतसत्तम ॥ १९ ॥  
ब्रह्माणमभ्यधावन्त सर्वे सुरगणास्तथा ।  
विवर्णवदना दीनाश्छिन्ने वै गतिकर्मणि ॥ 3.133.२० ॥  
अब्रुवंश्च गताः स्थित्वा स्वरेणार्तनिनादिना ।  
हन्यामहे शत्रुगणैर्भागोच्छेदेन भागद ॥ २१ ॥  
तेषां चैव वधोपायं वदस्व वदतां वर ।  
यं ज्ञात्वा बाहुबलिनो बाधेम समरे परान् ॥ २२ ॥  
सान्त्वयित्वा तु वरदो ब्रह्मा प्रोवाच देवताः ।  
शृणुध्वं देवताः सर्वाः शत्रुप्रतिकृतिं पराम् ॥ २३ ॥  
अवध्या दानवाः सर्वे ऋते शंकरमव्ययम् ।  
प्रतिगृह्य च तद् वाक्यं मनोभिर्वाग्भिरेव च ॥ २४ ॥  
भूमौ प्रपेदिरे सर्वे सह रुद्रैश्च भारत ।  
विन्ध्यपादे च मेरौ च मध्ये च पृथिवीतले ॥ २५ ॥  
तपसोग्रेण योगज्ञा सर्वे ते मुनयोऽभवन् ।  
काश्यपेयं हरं प्राप्ता जपन्तो ब्रह्मसंहिताम् ॥ २६ ॥  
तेषां च परदाराणामभवद् वन्ध्यता जने ।  
विन्यस्तदर्भनिचये ताम्रलोहं च भूषणम् ॥ २७ ॥  
परिधानानि चर्माणि मृदूनि च शुभानि च ।  
स्वयं मृतानां कृष्णानां मृगाणां कुरुसत्तम ॥ २८ ॥  
गृहीतानि विमुक्तानि देहेभ्यो वनचारिणाम् ।  
अन्तरिक्षमथोपेत्य विविशुर्माययाऽऽवृताः ॥ २९ ॥  
हरालयं सुराः सर्वे व्याघ्रचर्भनिवासिनः ।  
प्रणिपत्याथ ते दीना भगवन्तं जगत्पतिम् ॥ 3.133.३० ॥  
सुव्यक्तेनाभिधानेन प्रभाषन्त हरं ततः ।  
हविर्दत्तमविज्ञानाद् भस्मच्छन्नेषु वह्निषु ॥ ३१ ॥  
वरदानं वृथास्मासु भगवन् विमुखे त्वयि ।  
यथादेशं यथाकालं क्रियतां ब्रह्मणो वचः ॥ ३२ ॥  
यदुक्तं देवदेवेन खेचराणां समीपतः ।  
एवं देववचोभिश्च भाविनोऽर्थस्य वैभवात् ॥ ३३ ॥  
समनह्यन्महादेवो देवैः सह सवासवैः ।  
आदित्यपथमास्थाय संनद्धाः समलंकृताः ॥ ३४ ॥  
सर्वे काञ्चनवर्णाभा बभुर्दीप्ता इवाग्नयः ।  
रुद्रेण सहिता रुद्रा दहन्त इव तेजसा ॥ ३५ ॥  
संनद्धाः कुशलाः सर्वे प्रांशवः पर्वता इव ।  
विश्वे विश्वेन वपुषा बलिनः कामरूपिणः ॥ ३६ ॥  
समनह्यन्महात्मानो दानवान्तं विधित्सवः ।  
एभिः सहधनाध्यक्षैः समन्तात् परिवारितः ॥ ३७ ॥  
त्रिपुरं योधयत् त्र्यक्षः प्रगृह्य सशरं धनुः ।  
अथ दैत्या भिन्नदेहाः पुराट्टालं गता इव ॥ ३८ ॥  
न्यपतन्त विदेहास्ते विशीर्णा इव पर्वताः ।  
अ तिविद्धाः सुविद्धाश्च रणमध्यगता नृप ॥ ३९ ॥  
न्यपतन् दैत्यसंघाता वज्रेणेव हता नगाः ।  
असिभिश्च हता देवैः शक्तिचक्रपरश्वधैः ॥ 3.133.४० ॥  
बाणैश्च भिन्नमर्माणो दैत्येन्द्रा युद्धगोचरे ।  
प्रपेतुः सहिता उर्व्यां छिन्नपक्षा इवाचलाः ॥ ४१ ॥  
तत्र संज्ञां विमुञ्चन्ति दीप्यमानेन तेजसा ।  
एवं तेऽन्योन्यसम्बाधे क्षीयन्ते क्षयकर्मणा ॥ ४२ ॥  
नोपालभ्यन्त चक्षुर्भ्यामपि दिव्येन चक्षुषा ।  
अस्तं प्राप्ते दिनकरे सुरेन्द्रास्ते निशामुखे ।  
छिन्नभिन्नक्षतमुखा निपेतुर्वसुधातले ॥ ४३ ॥  
अथ दैत्या जयं प्राप्ता निशायां निशितैः शरैः ।  
विनेदुर्विपुलैर्नादैर्मेघा इव महारवाः ॥ ४४ ॥  
जयप्राप्त्यासुराश्चैव तेऽन्योन्यमभिजल्पिरे ।  
त्रासितास्त्रिदशाः सर्वे संग्रामजयकाङ्क्षिणः ॥ ४५ ॥  
अस्माभिर्बलसम्पन्नैः सह प्रासासितोमरैः ।  
विरेजुश्च जयं प्राप्ता उशनोहव्यबोधिताः ॥ ४६ ॥  
समरे ब लसम्पन्नाः सायुधा दैत्यसत्तमाः ।  
सुरैश्च सहितः सर्वै रथमास्थाय शंकरः ॥ ४७ ॥  
दर्पितान् निनदन् दैत्यान् प्रदहन्निव तेजसा ।  
युगान्तकाले वितते रश्मिवानिव निर्दहन् ॥ ४८ ॥  
सर्वभूतानि भूताग्र्यः प्रलये समुपस्थिते ।  
स रथो वाजिभिः शीघ्रैरुह्यमानो मनोजवैः ॥ ४९ ॥  
विबभौ नभसो मध्यं सविद्युदिव तोयदः ।  
वृषभेण .ध्वजाग्रेण गर्जमानेन भारत ॥ 3.133.५० ।  
भाति स्म स रथो राजन्सेन्द्रायुध इवाम्बुदः ।  
ततोऽम्बरगताः सिद्धास्तुष्टुवुर्वृषभध्वजम् ॥ ५१ ॥  
कर्मभिः पूर्वजं पूर्वैः शुचिभिस्त्र्यम्बकं तदा ।  
ऋषयश्च तपःशान्ताः सत्यव्रतपरायणाः ॥ ५२ ॥  
अमृतप्राशिनश्चैव सुरसंघास्तथैव च ।  
गन्धर्वाप्सरसश्चैव गान्धर्वेण स्वरेण वै ॥ ५३ ॥  
प्रहृष्टवदनाः सौम्याः पैत्र्ये स्थानान्तरे नृप ।  
चयाट्टालकसम्पन्ने शतघ्नीशतसंकुले ॥ ५४ ॥  
तस्मिंस्तु दैत्यनगरे सर्वभूतभयावहे ।  
ततस्तु शरवर्षाणि मुमुचुर्दैत्यदानवाः ॥ ५५ ॥  
सुराणामरयो मध्ये तीक्ष्णाग्राणि समन्ततः ।  
शतघ्नीभिश्च निघ्नन्तो भल्लैः शूलैश्च भारत ॥ ५६ ॥  
ते चक्रिरे महत्कर्म दानवा युद्धकोविदाः ।  
गदाभिश्च गदा जघ्नुर्भल्लैर्भल्लांश्च चिच्छिदुः ॥ ५७ ॥  
अस्त्रैरस्त्राण्यबाधन्त माया मायाभिरेव च ।  
ततोऽपरे समुद्यम्य शरशक्तिपरश्वधान् ॥ ५८ ॥  
अशनींश्च महाघोरानमुञ्चन्त सहस्रशः ।  
असिभिर्मायाविहितैर्मृत्योर्विषयगोचरे ॥ ५९ ॥  
ते वध्यमाना विबुधाः शरवर्षैरवस्थिताः ।  
गन्धर्वनगराकारः सोऽसीदत् सहरो रथः ॥ 3.133.६० ॥  
हन्यमानोऽसुरगणैः प्रासासिशरतोमरैः ।  
तैश्च दैत्यप्रहरणैर्गुरुभिर्भारसाहिभिः ।  
चित्रैश्च बहुभिः शस्त्रैरतिष्ठत शचीपतिः ॥ ६१ ॥  
ततो मध्ये दिव्यशब्दः प्रादुरासीन्महीपते ।  
ऋषीणां ब्रह्मपुत्राणां महतामपि भारत ॥ ६२ ॥  
स एष शंकरस्याग्रे रथो भूमिं प्रतिष्ठितः ।  
अजेयो जय्यतां प्राप्तः सर्वलोकस्य पश्यतः ॥ ६३ ॥  
तस्मिन्निपतिते राजन् रथानां प्रवरे रथे ।  
निपेतुः सर्वभूतानि भूतले वसुधाधिप ॥ ६४ ॥  
विचेलुः पर्वताग्राणि चेलुश्चैव महाद्रुमाः ।  
विचुक्षुभुः समुद्राश्च न रेजुश्च दिशो दश ॥ ६५ ॥  
वृद्धाश्च ब्राह्मणास्तत्र जेपुश्च परमं जपम्।  
यत्तद् ब्रह्ममयं तेजः सर्वत्र विजयैषिणाम् ॥ ६६ ॥  
शान्त्यर्थं सर्वभूतानामिह लोके परत्र च ।  
समाधायात्मनाऽऽत्मानं योगप्राप्तेन हेतुना ॥ ६७ ॥  
रथन्तरेण साम्नाथ ब्रह्मभूतेन भारत ।  
तेजसा ज्वलयन्विष्णोस्त्र्यक्षस्य च महात्मनः ॥ ६८ ॥  
सर्वेषां चैव देवानां बलिनां कामरूपिणाम् ।  
ऋषीणां तपसाऽऽढ्यानां वसतां विजने वने ॥ ६९ ॥  
अथ विष्णुर्महायोगी सर्वतोदृश्य तत्त्वतः ।  
वृषरूपं समास्थाय प्रोज्जहार रथोत्तमम् ॥ 3.133.७० ॥  
समाक्रान्तं देवगणैः समग्रबलपौरुषैः ।  
बलवांस्तोलयित्वा तु विषाणाभ्यां महाबलः ।  
ननाद प्राणयोगेन मथ्यमान इवार्णवः ॥ ७१ ॥  
तृतीयं वायुविषयं समाक्रम्य विषाणवान् ।  
ननाद बलवान् नादं समुद्र इव पर्वणि ॥ ७२ ।  
ततो नादेन वित्रस्ता दैतेया युद्धदुर्मदाः ।  
पुनस्ते कृतसन्नाहा युयुधुः सुमहाबलाः ॥ ७३ ॥  
सर्वे वै बाहुबलिनः समर्थबलपौरुषाः ।  
सुरसैन्यं प्रमर्दन्तः प्रगृहीतशरासनाः ॥ ७४ ॥  
अग्निं संधाय धनुषि शितं बाणं सुपत्रिणम् ।  
ब्रह्मास्त्रेणाभिसंयोज्य ब्रह्मदण्डं शिवोऽव्ययः ।  
मुमोच दैत्यनगरे त्रिधाशब्देन संज्ञितम् ॥ ७५ ॥  
तं बाणं त्रिविधं वीर्यात् संधाय मनसा प्रभुः ।  
सत्येन ब्रह्मयोगेन तपसोग्रेण भारत ॥ ७६ ॥  
मुमोच दैत्यनगरे सर्वप्राणहराञ्छरान् ।  
दीप्तान्कनकवर्णाभान् सुवर्णांश्च सुनिर्मलान् ॥ ७७ ॥  
मुक्त्वा वरशरान् घोरान् सविषानिव पन्नगान् ।  
सुप्रदीप्तैस्त्रिभिर्बाणैर्वेगिभिस्तद्विदारितम् ॥ ७८ ॥  
शरघातप्रदीप्तानि विन्ध्याग्राणीव भारत ।  
गोपुराणि पुरैः सार्धं व्यशीर्यन्त नराधिप ॥ ७९ ॥  
अग्निना सम्प्रदीप्तानि वह्निगर्भाणि भारत ।  
धरणीं सम्प्रपद्यन्त पुराणि वसुधाधिप ॥ 3.133.८० ॥  
तानि वैदूर्यवर्णानि शिखराणि गिरेरिव ।  
शंकरेण प्रदग्धानि ब्रह्मास्त्रेणापतन्नृप ॥८१ ॥  
हते च त्रिपुरे देवैर्वाचो हर्षात् किलेरिताः ।  
सर्वाञ्जहीति शत्रूंस्त्वं प्रवृद्धान् पुरुषोत्तम ॥ ८२ ॥  
विष्णुरेव महायोगी योगेन प्रस्मयन्निव ।  
स्तूयते ब्रह्मसदृशैर्ऋषिभिः शंकरेण च ।  
ब्रह्मणा सहितैर्देवैः सम्पन्नबलपौरुषैः । ८३ ॥  
इति श्रीमहाभारते खिलभागे हरिवंशे भविष्यपर्वणि त्रिपुरवधे त्रयस्त्रिंशदधिकशततमोऽध्यायः ॥ १३३ ॥