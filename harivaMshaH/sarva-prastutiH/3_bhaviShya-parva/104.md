+++
title = "१०४"

+++
वैशम्पायन उवाच  
आसीच्छाल्वेषु राजेन्द्र ब्रह्मदत्तो नृपोत्तमः ।  
नाम्ना राजन् स पूतात्मा सर्वभूतदयापरः ॥ १ ॥  
पञ्चयज्ञपरो नित्यं जितात्मा विजितेन्द्रियः ।  
ब्रह्मविद् वेदविच्चैव सदा यज्ञमयः शिवः ॥ २ ॥  
तस्य भार्ये महीपाल रूपौदार्यगुणान्विते ।  
बभूवतुः सुसम्पन्ने अनपत्ये नृपोत्तम ॥ ३ ॥  
स ताभ्यां मुमुदे राजा शच्या शक्र इवाम्बरे ।  
नाम्ना मित्रसहो नाम सखा चासीद् द्विजोत्तमः॥ ४ ॥  
तस्य राज्ञो महायोगी वेदवेदान्ततत्परः ।  
अनपत्यः स विप्रेन्द्रो यथा राजा बभूव ह ॥ ५ ॥  
स राजा सहितस्ताभ्यामर्चयामास शंकरम् ।  
पुत्रार्थं शूलिनं शर्वं दश वर्षाण्यनन्यधीः ॥ ६ ॥  
स विप्रो वैष्णवं सत्रं पुत्रार्थे समयोजयत् ।  
अर्चितस्तेन राजेन्द्र शंकरो नीललोहितः ॥ ७ ॥  
आत्मानं दर्शयामास स्वप्ने राजानमब्रवीत् ।  
प्रीतोऽस्मि तव भद्रं ते वरं वरय सुव्रत ॥ ८ ॥  
अथ राजा जगन्नाथमुवाचेदं स्मयन्निव ।  
पुत्रौ मम भवेतां हि तथेत्युक्त्वा वृषध्वजः ॥ ९ ॥  
अन्तर्धानं गतः शम्भुः प्रतिबुद्धस्ततो नृपः ।  
सोऽपि मित्रसहो विद्वान् देवं केशवमव्ययम् ॥ 3.104.१० ॥  
पञ्चवर्षं जगन्नाथमर्चयामास भक्तितः ।  
अर्चितस्तेन विप्रेण देवदेवो जनार्दनः ॥ ११ ॥  
पुत्रमेकं ददौ तस्मै स्वात्मना सदृशं हरिः ।  
ते भार्ये गर्भमाधत्तां तेजसा शंकरस्य ह ॥ १२ ॥  
विप्रभार्या महाराज वैष्णवं तेज आदधत् ।  
महिष्यौ ते महावीर्यौ पुत्रौ शंकरनिर्मितौ ॥ १३ ॥  
असूयेतां महीपाल क्रमेणैव नृपस्य ह ।  
स तयोश्च महाराज नामकर्मादिकाः क्रियाः ॥ १४ ॥  
चकार विधिवत्सर्वा विप्रेभ्योऽदान्महद्धनम् ।  
स च विप्रो विनीतात्मा पुत्रमेकं हि लब्धवान्॥ १५ ॥  
साक्षादिव जगन्नाथं स्थितं पुत्रात्मना नृप ।  
जातकर्मादिकं सर्वं ब्राह्मणः स चकार ह ॥ १६ ॥  
तौ कुमारावयं चैव त्रयः सवयसोऽभवन् ।  
वेदानधीत्य ते सर्वाञ्छ्रुत्वा चान्वीक्षिकीं तथा ॥ १७ ॥  
धनुर्वेदे तथाऽस्त्रे च निपुणास्तेऽभवंस्तदा ।  
हंसो ज्येष्ठो नृपसुतो डिम्भकोऽनन्तरोऽभवत्॥ १८ ॥  
स च विप्रसुतो राजन् जनार्दन इति स्मृतः । ।  
अन्योन्यं मित्रतां याताः सर्वे चैव कुमारकाः॥ १९ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोत्पत्तौ चतुरधिकशततमोऽध्यायः ॥ १०४ ॥