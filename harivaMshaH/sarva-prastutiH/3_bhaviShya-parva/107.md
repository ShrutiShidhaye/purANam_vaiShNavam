+++
title = "१०७"

+++
वैशम्पायन उवाच  
जनार्दनश्च धर्मात्मा हंसो डिम्भक एव च ।  
सदः प्रविश्य सत्रस्य नमश्चक्रुर्मुनीश्वरान् ॥ १ ॥  
तानागतान् महात्मानो मुनयः शिष्यसंयुताः ।  
अर्घ्यपाद्यासनादीनि चक्रुः पूजां प्रयत्नतः ॥ २ ॥  
तौ नृपौ स च विप्रेन्द्रः सपर्यां प्रतिगृह्य च ।  
प्रीतात्मानो महात्मान आसते ससुखं नृप ॥ ३ ॥  
ततो हंसो बभाषे तान् मुनीन् संयतवाङ्नृप ।  
पिता हि नौ मुनिश्रेष्ठा यष्टुमैच्छत् ससाधनम् ॥ ४ ॥  
गन्तव्यं तत्र युष्माभिः सत्रान्ते मुनिसत्तमाः ।  
राजसूयेन यज्ञेन कृत्वा दिग्विजयं वयम् । ५ ॥  
याजपिष्यामहे विप्राः पितरं धार्मिकं नृपम् ।  
आयान्तु तत्र विप्रेन्द्राः सशिष्याः सपरिच्छदाः॥ ६ ॥  
वयमद्यैव सहितौ दिशो जेष्यामहे वयम् ।  
शक्ता वयमिहैवैतत् कर्तुं सैनिकसंचयैः ॥ ७ ॥  
आवयोः पुरतः स्थातुं न शक्ता देवदानवाः ।  
कैलासनिलयाद् देवाद् वरं लब्धाः स्म यत्नतः ॥ ८ ॥  
अजय्यौ शत्रुसंघानामस्त्राणि विविधानि च ।  
इत्युक्त्वा विररामैव हंसो मदबलान्वितः ॥ ९ ॥  
मुनय ऊचुः  
यदि स्यात् तत्र गच्छामो वयं शिष्यैर्नृपोत्तम ।  
आस्महे वान्यथा राजन्नित्यूचुः किल तापसाः ॥ 3.107.१० ॥  
वैशम्पायन उवाच  
ततो देशान् महाराज गन्तुं निश्चितमानसौ ।  
पुष्करस्योत्तरं तीरं दुर्वासा यत्र तिष्ठति ॥ ११ ॥  
यतयो नियता भूत्वा मन्त्रब्रह्मनिषेविणः ।  
ब्रह्मसूत्रपदे सक्तास्तदर्थालोकतत्पराः ॥ १२ ॥  
निर्ममा निरहंकाराः कौपीनाच्छादनव्रताः ।  
तमात्मानं जगद्योनिं विष्णुं विश्वेश्वरं विभुम् ॥ १३ ॥  
ब्रह्मरूपं शुभं शान्तमक्षरं सर्वतोमुखम् ।  
वेदान्तमूर्तिमव्यक्तमनन्तं शाश्वतं शिवम् ॥ १४ ॥  
नित्ययुक्तं विरूपाक्षं भूताधारमनामयम् ।  
ध्यायन्तः सर्वदा देवं मनसा सर्वतोमुखम् ॥ १५ ॥  
दुर्वाससा सदोपास्यं वेदान्तैकरसं गुरुम् ।  
तर्कनिश्चिततत्त्वार्था ज्ञाननिर्मलचेतसः ॥ १६ ॥  
हंसाः परमहंसाश्च शिष्या दुर्वाससः प्रभो ।  
गत्वा तत्र महात्मानौ तौ दृष्ट्वा तूर्ध्वरेतसम् ॥ १७ ॥  
दुर्वाससं महाबुद्धिं विचिन्वानं परं पदम् ।  
क्रुद्धो यदि स दुर्वासा दग्धुं लोकानिमान् क्षमः॥ १८ ॥  
देवा अपि च यं द्रष्टुं क्रुद्धं वै न क्षमाः सदा ।  
रोषमूर्तिः सदा यस्तु रुद्रात्मा विश्वरूपधृक् ॥ १९ ॥  
रक्तकौपीनवसनो हंसः परम एव च ।  
दृष्ट्वैनं च तयोरेवं बुद्धिरासीन्महामते ॥ 3.107.२० ॥  
को नामासौ महाभूतः काषायी वर्णवित्तमः ।  
कश्चायमाश्रमो नाम विहाय च गृहाश्रमम् ॥ २१ ॥  
गृहस्थ एव धर्मात्मा गृहस्थो धर्मवित्तमः ।  
गृहस्थो धर्मरूपस्तु गृहस्थो वर्ण एव च ॥ २२ ॥  
गृहस्थश्च सदा माता प्राणिनां जीवनं खदा ।  
तं विनान्येन रूपेण वर्तते योऽतिमूर्खवत् ॥ २३ ॥  
उन्मत्तोऽयं विरूपोऽयमथवा मूर्ख एव च ।  
ध्यायन्निव सदा चायमास्ते वञ्चयितापि वा ॥ २४ ॥  
किमेते प्राकृतज्ञाना ध्यायन्त इति किंचन ।  
वयमेतान् दुरारोहानाश्रमान्तरकल्पकान् ॥ २५ ॥  
स्थापयिष्यामहे सर्वान् मन्दबुद्धीनिमान् गृहे ।  
बलादेव द्विजानेतान् मूढविज्ञानतत्परान् ॥ २६ ॥  
असद्ग्राहगृहीताश्च बालिशान् दुर्मतीनिमान् ।  
एषां शास्ता च को मूढो न विप्रो वयमत्र ह ॥ २७ ॥  
धर्म्ये वर्त्मनि संस्थाप्य पुनर्यास्याव निर्वृतौ ।  
इति संचिन्त्य तौ वीरौ विप्रेण सहितौ नृप ॥ २८ ॥  
जनार्दनेन राजानौ मोहाद् भाग्यक्षयान्नृप ।  
समीपं तस्य राजेन्द्र यतेः संयतचेतसः ॥ २९ ॥  
गत्वा च प्रोचतुरुभौ दुर्वाससमतीन्द्रियम् ।  
यतींश्च नियतान् क्रुद्धौ राजानौ राजसत्तम ॥ 3.107.३० ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सप्ताधिकशततमोऽध्यायः ॥ १०७॥