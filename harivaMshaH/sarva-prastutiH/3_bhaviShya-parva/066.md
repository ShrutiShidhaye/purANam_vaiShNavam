+++
title = "०६६"

+++
जनमेजय उवाच  
पराजिताः सुरा दैत्यैः किमकुर्वत वै मुने ।  
कथं च त्रिदिवं लब्धं भूयो देवैर्द्विजोत्तम ॥ १ ॥  
वैशम्पायन उवाच  
श्रुत्वा वाणीं तु तां दिव्यां सह देवैः सुराधिपः ।  
प्राग्दिशं प्रस्थितः श्रीमानदित्यालयमुत्तमम् ॥ २ ॥  
अदितिरुवाच  
यद्येवं पुत्र युष्माभिर्न शक्यो हन्तुमाहवे ।  
बलिर्विरोचनसुतः सर्वैश्चैव मरुद्गणैः ॥ ४ ॥  
सहस्रशिरसा हन्तुं केवलं शक्यतेऽसुरः ।  
तेनैकेन सहस्राक्ष न ह्यन्येन शतक्रतो ॥ ५ ॥  
तद् वः पृच्छस्व पितरं कश्यपं सत्यवादिनम् ।  
पराजयार्थं दैत्यस्य बलेस्तस्य महात्मनः ॥ ६ ॥  
ततोऽदित्या सह सुराः सम्प्राप्ताः कश्यपान्तिकम् ।  
अपश्यन् कश्यपं तत्र मुनिं दिव्यतपोनिधिम् ॥ ७ ॥  
आद्यं देवं गुरुं दिव्यं क्लिन्नं त्रिषवणाम्बुभिः ।  
तेजसा भास्कराकारं गौरमग्निशिखाप्रभम् ॥ ८ ॥  
न्यस्तदण्डं तपोयुक्तं बद्धकृष्णाजिनोत्तरम् ।  
वल्कलाजिनसंवीतं प्रदीप्तं ब्रह्मवर्चसा ॥ ९ ॥  
हुताशमिव दीप्यन्तमाज्यमन्त्रपुरस्कृतम् ।  
स्वाध्यायनिरतं शान्तं वपुष्मन्तमिवानलम् ॥ 3.66.१० ॥  
तं ब्रह्मवादिनां श्रेष्ठं सुरासुरगुरुं प्रभुम् ।  
प्रतपन्तमिवादित्यं मारीचं दीप्ततेजसम् ॥ ११ ॥  
यः स्रष्टा सर्वभूतानां प्रजानां पतिरुत्तमः ।  
आत्मभावविशेषेण तृतीयो यः प्रजापतिः ॥ १२ ॥  
ततः प्रणम्य ते वीराः सहादित्या सुरर्षभाः ।  
ऊचुः प्राञ्जलयः सर्वे ब्रह्माणमिव मानसाः ॥ १३ ॥  
यच्छ्रुतं युधि शक्रेण सरस्वत्या समीरितम् ।  
अजेयस्त्रिदशैः सर्वैर्बलिर्दानवसत्तमः ॥ १४ ॥  
श्रुत्वा तु वचनं तेषां पुत्राणां कश्यपस्तदा ।  
चकार गमने बुद्धिं ब्रह्मलोकाय लोककृत् ॥ १५ ॥  
कश्यप उवाच  
गच्छाम ब्रह्मसदनं ब्रह्मघोषनिनादितम् ।  
यथाश्रुतं च तत्रैव ब्रह्मणे वदतानघाः ॥ १६ ॥  
वैशम्पायन उवाच  
ततोऽदित्या सह सुरा यान्तं कश्यपमन्वयुः ।  
प्रस्थितं ब्रह्मसदनं देवर्षिगणसेवितम् ॥ १७ ॥  
ते मुहूर्तेन सम्प्राप्ता ब्रह्मलोकं दिवौकसः ।  
दिव्यैः कामगमैर्यानैर्महार्हैः सुमनोहरैः ॥ १८ ॥  
दिदृक्षवस्ते ब्रह्माणं तपसो राशिमव्ययम् ।  
अभ्यगच्छन्त विस्तीर्णां ब्रह्मणः परमां सभाम्॥ १९ ॥  
षट्पदोद्गीतनिनदां सामगीतविमिश्रिताम् ।  
श्रेयस्करीममित्रघ्नीं दृष्ट्वा संजहृषुर्मुदा ॥ 3.66.२० ॥  
ब्राह्मणैश्च महाभागैर्वेदवेदाङ्गपारगैः ।  
ऋचो बह्वृचमुख्यैश्च शिक्षाविद्भिस्तथा द्विजैः॥२१॥  
शब्दनिर्वचनार्थं च प्रेर्यमाणपदाक्षराः ।  
शुश्रुवुस्तेऽमरव्याघ्रा विततेषु च कर्मसु ॥ २२ ॥  
यज्ञवेदाङ्गविदुषां पदक्रमविदां तथा ।  
घोषेण परमर्षीणां सा बभूव निनादिता ॥ २३ ॥  
यज्ञसंस्तवविद्भिश्च शिक्षाविद्भिस्तथा द्विजैः ।  
शब्दनिर्वचनार्थज्ञैः सर्वविद्याविशारदैः ॥ २४ ॥  
मीमांसाहितवाक्यज्ञैः सर्ववादविशारदैः ।  
हृष्टपुष्टस्वरैस्तत्र द्विजेन्द्रैर्वल्गुवादिभिः ।  
नादितं ब्रह्मसदनं प्रवरं देवसद्मवत् ॥ २५ ॥  
ते तत्र समनुप्राप्य शृण्वन्तो वै ध्वनिं सुराः ।  
पूतान्यात्मशरीराणि मेनिरे तु न संशयः ॥ २६॥  
तूष्णींभूता एकचित्ता ब्रह्मण्यागतमानसाः ।  
विस्मयोत्फुल्लनयना निरीक्षन्तः परस्परम् ॥ २७ ॥  
नमस्कुर्वन्ति च पुनर्गुरुं लोकगुरुं प्रभुम् ।  
मनसैव सुरश्रेष्ठाः पुरस्कृत्य तु कश्यपम् ॥ २८ ॥  
पुनः सम्पूज्य परमं वेदोच्चारणनिःस्वनम् ।  
गम्भीरोदारमधुरं सुस्वरं हंसगद्गदम् ॥ २९ ॥  
ऐक्यनानात्वसंयोगसमवायविशारदैः ।  
लोकायतिकमुख्यैश्च शुश्रुवुः स्वनमीरितम् ॥ 3.66.३०  
तत्र तत्र च विप्रेन्द्रान् नियतान् संशितव्रतान्।  
जपहोमपरान् मुख्यान् ददृशुः कश्यपात्मजाः ॥ ३१ ॥  
तस्यां सभायामास्ते स्म ब्रह्मा लोकपितामहः ।  
सुरासुरगुरुः श्रीमान् विधिवद् देवमायया ॥ ३२ ॥  
उपासते च तत्रैनं प्रजानां पतयः प्रभुम् ।  
दक्षः प्रचेताः पुलहो मरीचिश्च द्विजोत्तमः ॥ ३३ ॥  
भृगुरत्रिर्वसिष्ठश्च गौतमो नारदस्तथा ।  
मनुर्द्यौरन्तरिक्षं च वायुस्तेजो जलं मही ॥ ३४ ॥  
शब्दस्पर्शौ च रूपं च रसौ गन्धस्तथैव च ।  
प्रकृतिश्च विकाराश्च यच्चान्यत् कारणं महत् ॥ ३५ ॥  
साङ्गोपाङ्गाश्चतुर्वेदाः सरहस्यपदक्रमाः ।  
क्रियाश्च क्रतवश्चैव संकल्पः प्राण एव च ॥ ३६ ॥  
एते चान्ये च बहवः स्वयम्भुवमुपस्थिताः ।  
अर्थो धर्मश्च कामश्च द्वेषो दर्पश्च नित्यदा ॥ ३७ ॥  
शक्रो बृहस्पतिश्चैव संवर्तो बुध एव च ।  
शनैश्चरोऽथ राहुश्च ग्रहाः सर्वे ह्यशेषतः ॥ ३८ ॥  
मरुतो विश्वकर्मा च नक्षत्राणि च भारत ।  
दिवाकरश्च सोमश्च ब्रह्माणं समुपासते ॥ ३९ ॥  
सावित्री दुर्गतरणी वाणी सप्तविधा तथा ।  
सर्वाणि श्रुतिशास्त्राणि गाथाश्च नियमास्तथा ॥ 3.66.४० ॥  
भाष्याणि सर्वशास्त्राणि देहवन्ति विशाम्पते ।  
क्षणा लवा मुहूर्ताश्च दिवा रात्रिश्च भारत ॥ ४१ ॥  
अर्धमासाश्च मासाश्च ऋतवः षट् तथैव च ।  
संवत्सराश्चतुर्युगं मासा रात्रिश्चतुर्विधा ॥ ४२ ॥  
कालचक्रं च यद् दिव्यमनित्यं ध्रुवमव्ययम् ।  
एते चान्ये च बहवः स्वयम्भुवमुपस्थिताः ॥ ४३ ॥  
ते प्रविष्टाः सभां दिव्यां ब्रह्मणः सर्वकामदाम् ।  
कश्यपस्त्रिदशैः सार्धं पुत्रैर्धर्मविशारदैः ॥ ४४ ॥  
सर्वतेजोमयीं दिव्यां ब्रह्मर्षिगणसेविताम् ।  
ब्राह्म्या श्रिया दीप्यमानमचिन्त्यं विगतक्लमम् ॥ ४५ ॥  
ब्रह्माणं वीक्ष्य ते सर्वे आसीनं परमासने ।  
जग्मुर्मूर्ध्ना शुभौ पादौ ब्रह्मणस्ते दिवौकसः ॥ ४६ ॥  
शिरोभिः स्पृश्य चरणौ तस्य ते परमेष्ठिनः ।  
विमुक्ताः सर्वपापेभ्यः शान्ता विगतकल्मषाः ॥ ४७ ॥  
दृष्ट्वा तु तान्सुरान्सर्वान्कश्यपेन सहागतान्।  
आह ब्रह्मा महातेजा देवानां प्रभुरीश्वरः ॥ ४८ ॥  
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे ब्रह्मलोकगमने षट्षष्टितमोऽध्यायः ॥ ६६ ॥