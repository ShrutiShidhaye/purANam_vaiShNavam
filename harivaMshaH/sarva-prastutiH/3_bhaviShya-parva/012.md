+++
title = "०१२"

+++
वैशम्पायन उवाच  
अथ योगविदां श्रेष्ठं सर्वभूतमनोमयम् ॥  
स्रष्टारं सर्वभूतानां ब्रह्माणं सर्वतोमुखम् ॥ १ ॥  
तस्मिन् हिरण्मये पद्मे बहुयोजनविस्तृते ।  
सर्वतेजोगुणमये पार्थिवैलक्षणैर्युते ॥ २ ॥  
तच्च पद्मं पुराणज्ञाः पृथिवीरुहमुत्तमम् ॥  
नारायणाङ्गसम्भूतं प्रवदन्ति महर्षयः ॥ ३ ॥  
या तु पद्मासना देवी पृथिवीं ताँ प्रचक्षते।  
ये गर्भसाराङ्कुरतस्तान् दिव्यान् पर्वतान् विदुः ॥ ४ ॥  
हिमवन्तं च मेरुं च नीलं निषधमेव च ।  
कैलासं मुञ्जवन्तं च तथाद्रिं गन्धमादनम् ॥ ५ ॥  
पुण्यं त्रिशिखरं चैव कान्तं मन्दरमेव च । ।  
उदयं कन्दरं चैव विन्ध्यमस्तं च पर्वतम् ॥ ६ ॥  
एते देवगणानां च सिद्धानां च महात्मनाम् ।  
आश्रमाः पुण्यशीलानां सर्वकामयुताद्रयः ॥ ७ ॥  
एतेषामन्तरो देशो जम्बूद्वीप इति स्मृतः ।  
जम्बूद्वीपस्य संख्यानं याज्ञिया यत्र चक्रिरे ॥ ८ ॥  
गर्भाद् यत् स्रवते तोयं देवामृतरसोपमम् ।  
दिव्यतीर्थशतापाङ्ग्यस्ता दिव्याः सरितः स्मृताः॥९॥  
यान्येतानि तु पद्मस्य केसराणि समन्ततः ।  
असंख्याताः पृथिव्यां तु विश्वे ते धातुपर्वताः ॥ १० ॥  
यानि पद्मस्य पत्राणि भूरीण्यूर्ध्वं नराधिप ।  
ते दुर्गमाः शैलचिता म्लेच्छदेशा विकल्पिताः ॥ ११ ॥  
यान्यधः पद्मपत्राणि वासार्थे तानि भागशः ।  
दैत्यानामुरगाणां च पातालं तन्महात्मनाम् ॥ १२ ॥  
तेषामधोगतं यत्तदुदकेत्यभिसंज्ञितम् ।  
महापातककर्माणो मज्जन्ते यत्र मानवाः ॥ १३ ॥  
पद्मस्यान्ते कुशं यत्तदेकार्णवजलं महत् ।  
प्रोक्तास्ते दिक्षु संघाताश्चत्वारो जलसागराः ॥ १४ ॥  
ऋषेर्नारायणस्यायं महापुष्करसम्भवः ॥  
प्रादुर्भावोऽप्ययं तस्मान्नाम्ना पुष्करसम्भवः ॥ १५ ॥  
एतस्मात् कारणात् तज्ज्ञैः पुराणैः परमर्षिभिः ।  
यज्ञियैर्वेददृष्टार्थैर्यज्ञे पद्मचिती कृतः ॥ १६ ॥  
एवं भगवता पद्मे विश्वस्य परमो विधिः ।  
पर्वतानां नदीनां च देशानां च विनिर्मितः ॥ १७ ॥  
विभुस्तथैवाप्रतिमप्रभावः प्रभाकरो वै भगवान् महात्मा ।  
स्वयं स्वयंभूः शयनेऽसृजत् तदा जगन्मयं पद्मनिधिं महार्णवे ॥ १८ ॥  
इति श्रीमहाभारते खिलभागे हरिवंशे भविष्यपर्वणि पौष्करे सर्वभूतोत्पत्तौ द्वादशोऽध्यायः ॥ १२ ॥