+++
title = "०८६"

+++
वैशम्पायन उवाच  
तस्याग्रे समपद्यन्त भूतसंघाः सहस्रशः ।  
घण्टाकर्णो विरूपाक्षः कुण्डधार कुमुद्वहः ॥ १ ॥  
दीर्घरोमा दीर्घभुजो दीर्घबाहुर्निरञ्जनः ।  
उरुनेत्रः शतमुखः शतग्रीवः शतोदरः ॥ २ ॥  
कुण्डोदरो महाग्रीवः स्थूलजिह्वो द्विबाहुकः ।  
पार्श्ववक्त्रः सिंहमुख उन्नतांसो महाहनुः ॥ ३ ॥  
त्रिबाहुः पञ्चबाहुश्च व्याघ्रवक्त्रः सिताननः ।  
एते चान्ये च बहवो दीर्घास्या दीर्घलोचनाः ॥ ४ ॥  
नृत्यन्तः प्रहसन्तश्च स्फोटयन्तः परस्परम् ।  
तथान्ये घोररूपाश्च तथान्ये विकृताननाः ॥ ५ ॥  
प्रेतभक्षाः प्रेतवाहा मांसशोणितभोजनाः ।  
शवानि सुबहून्याशु भक्षयन्तस्ततस्ततः ॥ ६ ॥  
पिबन्तो रुधिरं घोरं खण्डयन्तः शवान् बहून् ।  
कराला वितता दीर्घा धमनिस्नायुसंतताः ॥ ७ ॥  
नानाविधाः सुवीराश्च शूलाग्रप्रोतमानुषाः ।  
शिरोमालावृताः केचिदान्त्रपाशावपाशिताः ॥ ८ ॥  
डिण्डिमैरट्टहासैश्च नादयन्तो वसुन्धराम् ।  
कपालिनो भैरवाश्च जटिला मुण्डिनस्तथा ॥ ९ ॥  
एवं बहुविधा घोराः पिशाचा विकृताननाः ।  
तथान्ये मुनिवीराश्च ध्यायन्तः परमेश्वरम् ॥ 3.86.१० ॥  
पठन्तो वेदवाक्यानि साङ्गानि विविधानि च ।  
कुण्डि=कास्थकराः केचित्केचित्कुशविचारिणः॥ १ १॥  
कौपीनवसनाः केचित् केचित् कार्पाससंवृताः ।  
स्तुवन्तः शंकरं भक्त्या स्तोत्रैर्माहेश्वरैस्तथा ॥ १२॥  
एकत्र ते मुनिगणा अपरत्र गणास्तथा ।  
अन्यत्र सिद्धगन्धर्वाः प्रियाभिः सह संगताः ॥ १३॥  
नृत्यन्ति नृत्यकुशला गायन्ति स्म च कन्यकाः ।  
विद्याधरास्तथान्यत्र स्तुवन्तः शंकरं शिवम् ॥ १४॥  
ननृतुस्तस्य पुरतो गच्छन्तोऽप्सरसां गणाः ।  
एवमेतैर्महाघोरैः पिशाचैर्भूतकिन्नरैः ॥ १५॥  
मुनिभिश्चैव प्रमथैः समं शर्वः समाययौ ।  
यत्र विश्वेश्वरो विष्णुस्तपस्तेपे सुदारुणम् ॥ १६ ॥  
यत्र ते लोकपालाश्च तिष्ठन्ति स्म दिदृक्षया ।  
उमया लोकभाविन्या गङ्गया चन्द्रशेखरः ॥ १७॥  
स सर्वलोकप्रभवो भवो विभुर्जटी च साक्षात् प्रणवात्मकः कृती ।  
द्रष्टुं हरिं विष्णुमुदारविक्रमो ययौ यथेष्टं पिशिताशनैर्वृतः ॥ ।८ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां महादेवागमने षडशीतितमोऽध्यायः ॥ ८६ ॥