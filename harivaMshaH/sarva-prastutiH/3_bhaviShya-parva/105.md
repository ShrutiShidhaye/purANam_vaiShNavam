+++
title = "१०५"

+++
वैशम्पायन उवाच  
हंसश्च डिम्भकश्चैवं तपश्चर्तुं महामती ।  
मनश्चक्रतुरात्मांशौ शंकरस्य नृपोत्तम ॥ १ ॥  
गत्वा तु हिमवत्पार्श्वं तपश्चक्रतुरञ्जसा ।  
उद्दिश्य शंकरं शर्वं नीलग्रीवमुमापतिम् ॥ २ ॥  
वीर्यास्त्रे चैव नौ स्यातामित्याधाय तु मानसे ।  
एकाग्रौ प्रयतौ भूत्वा वाय्वम्बुप्राशिनौ नृप ॥ ३ ॥  
नमस्ते देवदेवेति शंकरेति दिवानिशम् ।  
हर शर्व शिवानन्द नीलग्रीव उमापते ॥ ४ ॥  
वृषध्वज विरूपाक्ष हर्यक्ष जगतां पते ।  
भक्तप्रिय गिरीशेश वासुदेव शिवाच्युत ॥ ५ ॥  
सद्योजात महादेव देवदेव गुहाशय ।  
भूतभावन देवेश प्रणवात्मन् सदाशिव ॥ ६ ॥  
इत्यादिनामभिर्नित्यं स्तुवन्तौ शंकरं भवम् ।  
हृदि कृत्वा विरूपाक्षं तपस्तेपतुरञ्जसा ॥ ७ ॥  
निर्ममौ निरहंकारौ मौनव्रतसमास्थितौ ।  
वर्षाणीह तदा राजन् पञ्च चक्रतुरोजसा ॥ ८ ॥  
ततः प्रीतोऽभवच्छर्वस्ताभ्यां संयमनेन च ।  
स ददौ दर्शनं नैजं व्याघ्रचर्माम्बरो हरः ॥ ९ ॥  
त्रियक्षः शंकरः शर्वः शूलपाणिरुमापतिः ।  
अग्रतः संस्थितं शर्वं चन्द्रार्धकृतशेखरम् ।  
तौ दृष्ट्वा प्रीतमनसौ नमश्चक्रतुरञ्जसा ॥ 3.105.१० ॥  
श्रीभगवानुवाच  
वरं वरय भद्रं वां यथेच्छा वां तथास्तु वै ।  
तावूचतुस्तदा राजन् प्रीतस्त्वं भगवन् यदि ॥ ११ ॥  
देवासुरचमूमुख्यैर्यक्षगन्धर्वदानवैः ।  
आवामजय्यौ सर्वात्मन्नेष नौ प्रथमो वरः ॥ १२ ॥  
द्वितीयो नौ विरूपाक्ष रौद्रास्त्राणां च संग्रहः ।  
माहेश्वरं तथा रौद्रमस्त्रं ब्रह्मशिरो महत् ॥ १३ ॥  
अभेद्यं कवचं दिव्यमच्छेद्यं चापि कार्मुकम् ।  
परशुं च तथा शर्व सदा रक्षार्थमेव च ॥ १४ ॥  
सहायौ द्वौ महादेव भूतौ युद्धे हि गच्छताम् ।  
एवमस्त्विति देवेश आह भृङ्गिरिटी हरः ॥ १५ ॥  
कुण्डोदरं विरूपाक्षं सर्वप्राणिहिते रतम् ।  
युवामथ च भूतेशौ सहायौ सततं रणे ॥ १६ ॥  
संग्रामं गच्छतां घोरमेतयोर्बलशालिनोः ।  
इत्युक्त्वा भगवाञ्छर्वस्तत्रैवान्तरधीयत ॥ १७ ॥  
ततस्तौ वीर्यसम्पन्नौ हंसो डिम्भक एव च ।  
कृतास्त्रौ शस्त्रसम्पन्नौ चापिनौ वीर्यवत्तरौ ॥ १८ ॥  
आमुक्तकवचौ वीरावजय्यौ देवदानवैः ।  
अत्यन्तभक्तौ देवेशे शंकरे नीललोहिते ॥ १९ ॥  
नित्योत्सवकरौ देवे भस्मोद्धूलनशोभिनौ ।  
कृतत्रिपुण्ड्रकौ नित्यं जटायुक्तशिरोधरौ ॥ 3.105.२० ॥  
रुद्राक्षार्पितसर्वाङ्गौ व्याघ्रचर्माम्बरावृतौ ।  
नमः शिवाय शान्ताय महादेवाय धीमते ॥ २१ ॥  
इत्यादिभिर्महादेवं स्तुवन्तौ नामभिः शिवम् ।  
साक्षादिव महादेवौ रेजतुर्जलधारिणौ ॥ २२ ॥  
ततः स्वभवनं गत्वा पितुः पादावगृह्यताम् ।  
पितुश्च सख्युर्बलिनौ मातुश्च चरणौ तदा ॥ २३ ॥  
जनार्दनोऽपि धर्मात्मा कालेन महता नृप ।  
विद्यापारं महाबुद्धिर्युक्तेनासावुपेयिवान् ॥ २४ ॥  
स च विष्णुं हृषीकेशं पीतकौशेयवाससम् ।  
ब्रह्मतत्त्वपरो नित्यमुपास्ते विजितेन्द्रियः ॥ २५ ॥  
हंसश्च डिम्भकश्चैव कृतदारो बभूवतुः ।  
जनार्दनोऽपि धर्मात्मा कृतदारो बभूव ह ॥ २६ ॥  
सर्वे ते यज्ञनिरताः पञ्चयज्ञपरास्तथा ।  
स्वदारनिरताः सर्वे गुरुशुश्रूषणे रताः ।  
धर्म एव परं श्रेय इति ते मेनिरे नृप ॥ २७ ।  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने पञ्चाधिकशततमोऽध्यायः ॥ १०५ ॥