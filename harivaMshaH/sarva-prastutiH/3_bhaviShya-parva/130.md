+++
title = "१३०"

+++
वैशम्पायन उवाच  
यशोदा नन्दगोपश्च कृष्णदर्शनलालसौ ।  
गोवर्धनगतं श्रुत्वा वासुदेवं सहाग्रजम् ॥ १ ॥  
नवनीतं च दधि च पायसं कृसरं तथा ।  
वन्यं पुष्पं महाराज मयूराङ्गदमेव च ॥ २ ॥  
बल्लवैरपरैः सार्धं गोपिभिश्च समन्ततः ।  
जग्मतुः सहसा प्रीतौ गोवर्धनमथो नृप ॥ ३ ॥  
क्वचिद् वृक्षे समासक्तं कृष्णं कृष्णमृगेक्षणम् ।  
ददर्शतुर्महाबाहुं वासुदेवं सहाग्रजम् ॥ ४ ॥  
प्रणेमतुः सुसंहृष्टौ तत्र दृष्ट्वा महाबलौ ।  
दर्शयामासतुर्देवौ पायसानि महान्ति च ॥ ५ ॥  
तात मातर्व्रजे गोष्ठे कुशलं वा स्वगोधनम् ।  
अपि गावः क्षीरवत्यो वत्सा वत्सतराः पितः ॥ ६ ॥  
अपि वा सुशुभं क्षीरमपि गावः सुशोभनाः ।  
अपि वा दारका मातर्वत्सपालाः पिबन्ति च ॥ ७ ॥  
बहूनि चापि दामानि कीलका अपि वा बहु ।  
तृणानि बहुरूपाणि किं वा सन्ति पितः सदा ॥ ८ ॥  
शकटानि सुगन्धीनि किं वा सन्ति पितर्ध्रुवम् ।  
अपि गोप्यः पुत्रवत्यो दारकान्किमजीजनन् ॥ ९ ॥  
घटाः किं बहवो मातरभिन्नाः सर्वतो व्रजे ।  
किं गावः क्षीरमतुलं स्रवन्त्यहरहः पितः ॥ 3.130.१० ॥  
हैयङ्गवीनं क्षीराणि दधि वा किमजीजनन् ।  
गोधनं सर्वमेवेदं नीरोगं प्रतिपद्यते ॥ ११ ॥  
नन्द उवाच  
सर्वमेतद् यदुश्रेष्ठ नीरोगं बहुशः प्रभो ।  
कुशलं गोधनस्यैव सर्वकालेषु केशव ॥ १२ ॥  
रक्षणात् तव देवेश सदा कुशलिनो वयम् ।  
सगोधनाः सवत्साश्च नीरोगा इव केशव ॥ १३ ॥  
एकमेव सदा दुःखं न त्वां द्रक्ष्यामि केशव ।  
यदेतत् केवलं दुःखमिति धीः शीर्यते सदा ॥ १४ ॥  
वैशम्पायन उवाच  
एवमादि विलप्यन्तं गच्छेत्याह स केशवः ।  
यशोदां पुनराहेदं मातर्गच्छ गृहं प्रति ॥ १५ ॥  
ये च त्वां कीर्तयिष्यन्ति ते च स्वर्गमवाप्नुयुः ।  
ये केचित् त्वां नमस्यन्ति ते मे प्रियतराः सदा ॥ १६ ॥  
मद्भक्ताः सर्वदा सन्तु गच्छेत्याह च तां हरिः ।  
इत्युक्त्वा पितरौ देवो वासुदेवः सनातनः ॥ १७ ॥  
गाढमालिङ्ग्य तौ प्रीतौ प्रेषयामास केशवः ।  
यशोदा नन्दगोपश्च जग्मतुः स्वगृहं प्रति ॥ १८ ॥  
ततः कृष्णो हृषीकेशो यादवैः सह वृष्णिभिः ।  
गन्तुमैच्छत्तदा विष्णुः पुरीं द्वारवतीं किल ॥ १९ ॥  
य एतच्छृणुयान्नित्यं पठेद् वापि समाहितः ।  
पुत्रवान् धनवांश्चैव अन्ते मोक्षं च गच्छति ॥ 3.130.२०॥  
इति श्रीमहाभारते खिलभागे हरिवंशे भविष्यपर्वणि  
यशोदानन्दगोपबलभद्रकृष्णसमागमे त्रिंशदधिकशततमोऽध्यायः ॥ १३० ॥