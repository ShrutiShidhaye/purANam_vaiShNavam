+++
title = "१२९"

+++
वैशम्पायन उवाच  
श्रुत्वा निहतमत्युग्रं भ्रातरं वीर्यशालिनम् ।  
बलदेवं परित्यज्य युध्यमानं महारणे ॥ १ ॥  
डिम्भको वीर्यसम्पन्नो यमुनामनुजग्मिवान् ।  
तमन्वधावद् वेगेन बलभद्रो हलायुधः ॥ २ ॥  
हंसो हि यत्र पतितस्तत्रासौ निपपात ह ।  
यमुनायां महाराज विलोड्य जलसंचयम् ॥ ३ ॥  
अथं क्रुद्धः स डिम्भको भ्रामयित्वा जलं बहु ।  
उन्मज्ज्योन्मज्ज्य सहसा निमज्ज्य च पुनः पुनः ४॥  
न ददर्श तदा राजन् भ्रातरं वीर्यशालिनम् ।  
उन्मज्ज्याथ महाबाहुर्वासुदेवं विलोक्य च ॥ ५ ॥  
उवाच वचनं राजन् डिम्भको वीर्यवत्तमः ।  
अरे गोपकदायाद क्वासौ हंस इति स्थितः ॥ ६ ॥  
वासुदेवोऽपि धर्मात्मा यमुनां पृच्छ राजक ।  
इत्यब्रवीत् प्रसन्नात्मा वासुदेवः प्रतापवान् ॥ ७ ॥  
तच्छ्रुत्वा यमुनां भूयः प्रविश्य डिम्भकः किल ।  
बहुप्रकारमुद्वीक्ष्य भ्रातरं भ्रातृवत्सलः ॥ ८ ॥  
विललाप ततो राजा डिम्भको भ्रान्तमानसः ।  
क्व नु गच्छसि राजेन्द्र विहायैनमबान्धवम् ॥ ९ ॥  
कुतो भ्रातरितो गच्छेः परित्यज्यैव मामिह ।  
विलप्यैवं नृपश्रेष्ठ डिम्भको भ्रातृवत्सलः ॥ 3.129.१० ॥  
आत्मत्यागे मनः कुर्वन् यमुनाया महाह्रदे ॥  
निमज्योन्मज्य सहसा मरणे कृतनिश्चयः ॥ ११ ॥  
हस्तेन जिह्वामाकृष्य भूयो भूयो विलप्य च ।  
ततः समूलामाकृष्य जिह्वां साहसकृत् स्वयम् ॥ १२ ॥  
ममारान्तर्जले राजन् डिम्भको नरकाय वै ।  
एवं तु निहते हंसे डिम्भके वीर्यशालिनि ॥ १३ ॥  
आगमत्पुण्डरीकाक्षो भूतान्विस्मापयन्निव ।  
ततः प्रीतः प्रसन्नात्मा वासुदेवः प्रतापवान् ॥ १४॥  
गोवर्धनेऽथ विश्रम्य बलभद्रसहायवान् ।  
कंचित् कालं महाराज पूर्वभुक्तमुवास ह ॥ १५ ॥  
इति श्रीमहाभारते खिलभागे हरिवंशे भविष्यपर्वणि डिम्भकमरणे एकोनत्रिंशदधिकशततमोऽध्यायः ॥ १२९ ॥