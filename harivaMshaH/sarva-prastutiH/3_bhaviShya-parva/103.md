+++
title = "१०३"

+++
जनमेजय उवाच  
भूय एव द्विजश्रेष्ठ शङ्खचक्रगदाभृतः ।  
चरितं श्रोतुमिच्छामि विस्तरेण तपोधन ॥ १ ॥  
न हि मे तृप्तिरस्तीह शृण्वतः कैशवीं कथाम् ।  
को नु नाम हरेर्विष्णोर्देवदेवस्य चक्रिणः ॥ २ ॥  
शृण्वंस्तथा रमन् वापि तृप्तिं याति दिवानिशम् ।  
पुरुषार्थोऽयमेवैको यत्कथाश्रवणं हरेः ॥ ३ ॥  
कथमासीज्जगद्धेतोर्हंसस्य डिम्भकस्य च ।  
समितिः सर्वभूतानां सदा विस्मयदायिनी ॥ ४ ॥  
विचक्रस्य कथं युद्धं दानवस्य महात्मनः ।  
स तयोर्मित्रतां यात इत्येवमनुशुश्रुम ॥ ५ ॥  
तौ सुतौ वीर्यसम्पन्नौ शिष्यौ भृगुसुतस्य ह ।  
सर्वास्त्रकुशलौ वीरौ हराल्लब्धवरौ किल ॥ ६ ॥  
संग्रामः सुमहानासीदित्युक्तं भवता पुरा ।  
तयोश्च नृपयोर्विप्र केशवस्य जगत्पतेः ॥ ७ ॥  
कस्य पुत्रौ समुत्पन्नौ यथाभूद् विग्रहो महान् ।  
अष्टाशीतिसहस्राणि दानवानां तरस्विनाम् ॥ ८ ॥  
बलान्यथ विचक्रस्य शितशूलधराणि च ।  
आसन् युद्धे महाराज दानवस्य जयैषिणः ॥ ९ ॥  
यदूनामन्तरं प्रेप्सुर्यदूनां युद्धकाङ्क्षया ।  
देवासुरे महायुद्धे देवाञ्जयति दुर्धरः ।  
तद्वधार्थं सदा यत्नमकरोच्चैव केशवः ॥ 3.103.१० ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने जनमेजयवाक्ये त्र्यधिकशततमोऽध्यायः ॥१ ०३॥