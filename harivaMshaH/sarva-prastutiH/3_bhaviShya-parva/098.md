+++
title = "०९८"

+++
वैशम्पायन उवाच  
एतस्मिन्नन्तरे क्रुद्ध एकलव्यो निषादपः ।  
बलभद्रमभि क्षिप्रं धनुरादाय सत्वरम् ॥ १ ॥  
नाराचैर्दशभिर्विद्ध्वा बाणैश्च दशभिः परैः ।  
चिच्छेद धनुरर्धं तत् सर्वक्षत्रस्य पश्यतः ॥ २ ॥  
सूतं दशभिराहत्य रथं त्रिंशद्भिरेव च ।  
ध्वजं चिच्छेद भल्लेन निषादस्य जगत्पतिः ॥ ३ ॥  
ततः परं महच्चापं निषादो वीर्यसम्मतः ।  
दृढमौर्व्या समायुक्तं दशतालप्रमाणतः ॥ ४ ॥  
कामपालं शरेणाशु जघान जनमध्यतः ।  
बलदेवो महावीर्यः सर्पः शेष इव श्वसन् ॥ ५ ॥  
दशभिस्तद्धनुर्दिव्यं शरैः सर्पसमैर्बलः ।  
चिच्छेद मुष्टिदेशे तु माधवो माधवाग्रजः ॥ ६ ॥  
एकलव्यो निषादेशः खड्गमादाय सत्वरः ।  
प्राहिणोद् बलमादाय निशितं घोरविग्रहम् ॥ ७ ॥  
तमन्तरे पटुर्वीरो वृष्णिवीरः प्रतापवान् ।  
तिलशः पञ्चभिर्बाणैश्चकार यदुनन्दनः ॥ ८ ॥  
ततोऽपरं महत् खड्गं सर्वकालायसं शुभम् ।  
प्राहिणोत् सारथेः कायमालोक्याथ निषादजः ॥ ९ ॥  
तं चापि दशभिर्वीरो माधवो यदुनन्दनः ।  
बाह्वोरन्तरयोश्चैव निर्बिभेद महारणे ॥ 3.98.१० ॥  
ततः शक्तिं समादाय घण्टामालाकुलां नृपः ।  
निषादो बलदेवाय प्रेषयित्वा महाबलः ॥ ११ ॥  
सिंहनादं महाघोरमकरोत् स निषादपः ।  
सा शक्तिः सर्वकल्याणी बलदेवमुपागमत् ॥ १२ ॥  
उत्पतन्तीं महाघोरां बलभद्रः प्रतापवान् ।  
आदायाथ निषादेशं सर्वान् विस्मापयन्निव ॥ १३ ॥  
तयैव तं जघानाशु वक्षोदेशे च माधवः ।  
स तया ताडितो वीरः स्वशक्त्याथ निषादपः ॥ १४ ॥  
विह्वलः सर्वगात्रेषु निपपात महीतले ।  
प्राणसंशयमापन्नो निषादो रामताडितः ॥ १५ ॥  
निषादास्तस्य राजेन्द्र शतशोऽथ सहस्रशः ।  
अष्टाशीतिसहस्राणि निषादास्तस्य योधिनः ॥ १६ ॥  
गदिनः खड्गिनश्चैव महेष्वासा महाबलाः ।  
शरैरनेकसाहस्रैः शक्तिभिश्च परश्वधैः ॥ १७ ॥  
गदाभिः पट्टिशैः शूलैः परिघैः प्रासतोमरैः ।  
कुन्तैरथ कुठारैश्च यादवानां महौजसाम् ॥ १८ ॥  
शलभा इव राजेन्द्र दीप्यमानं हुताशनम् ।  
ते शरैः पातयांचक्रू रामं राममिवापरम् ॥ १९ ॥  
केचित् कुठारैराजघ्नुः केचित् कुन्तैः परश्वधैः ।  
गदाभिः केचिदाघ्नन्ति शक्तिभिश्च तथा परे ॥ 3.98.२० ॥  
निजघ्नुः सहसा रामं स्फुरन्तं पावकं यथा ।  
ततः क्रुद्धो हली साक्षाद्धलमुद्यम्य सत्वरम् ॥ २१ ॥  
सर्वानाकर्षयामास मुसलेन हि पीडयन् ।  
ते हन्यमाना राजेन्द्र निषादाः पर्वताश्रयाः ॥ २२ ॥  
निपेतुर्धरणीपृष्ठे शतशोऽथ सहस्रशः ।  
क्षणेन तन्महाराज हत्वा सर्वान् महाबलान् ॥ २३ ॥  
सिंहवद् व्यनदंस्तत्र तस्थौ रामो महाबलः ।  
ततो रात्रौ महाघोराः पिशाचाः पिशिताशनाः॥ २४ ॥  
आकृष्य मांसयूथानि भक्षयन्तः समासते ।  
पिबन्तः शोणितं कोष्ठात् संछिद्य च शवं बहु ॥ २५ ॥  
इति श्रीभहाभारते खिलभागे हरिवंशे भविष्यपर्वणि एकलव्यसैन्यवधे अष्टनवतितमोऽध्यायः ॥ ९८ ॥