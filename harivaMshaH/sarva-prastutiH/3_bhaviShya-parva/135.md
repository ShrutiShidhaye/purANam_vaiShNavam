+++
title = "१३५"

+++
जनमेजय उवाच  
हरिवंशे पुराणे तु श्रुते मुनिवरोत्तम ।  
किं फलं किं च देयं वै तद् ब्रूहि त्वं ममाग्रतः ॥ १ ॥  
वैशम्पायन उवाच  
हरिवंशे पुराणे तु श्रुते च भरतोत्तम ।  
कायिकं वाचिकं चैव मनसा समुपार्जितम् ॥ २ ॥  
तत् सर्वं नाशमायाति तमः सूर्योदये यथा ।  
अष्टादशपुराणानां श्रवणाद् यत्फलं भवेत् ॥ ३ ॥  
तत् फलं समवाप्नोति वैष्णवो नात्र संशयः ।  
श्लोकार्धं श्लोकपादं वा हरिवंशसमुद्भवम् ॥ ४ ॥  
शृण्वन्ति श्रद्धया युक्ता वैष्णवं पदमाप्नुयुः ।  
जम्बूद्वीपं समाश्रित्य श्रोतारो दुर्लभाः कलौ ॥ ५ ॥  
भविष्यन्ति नरा राजन् सत्यं सत्यं वदाम्यहम् ।  
स्त्रीभिश्च पुत्रकामाभिः श्रोतव्यं वैष्णवं यशः ॥ ६ ॥  
दक्षिणा चात्र देया वै निष्कत्रयसुवर्णकम् ।  
वाचकाय यथाशक्त्या यथोक्तं फलमिच्छता ॥ ७ ॥  
स्वर्णशृङ्गीं च कपिलां सवत्सां वस्त्रसंयुताम् ।  
वाचकाय प्रदद्याद् वै आत्मनः श्रेयकाङ्क्षया ॥ ८ ॥  
अलंकारं प्रदद्याच्च पाण्योर्वै भरतर्षभ ।  
कर्णस्याभरणं दद्याद् यानं च सविशेषतः ॥ ९ ॥  
भूमिदानं समादद्याद् ब्राह्मणाय नराधिप ।  
भूमिदानसमं दानं न भूतं न भविष्यति ॥ 3.135.१० ॥  
शृणोति श्रावयेद् वापि हरिवंशं तु यो नरः ।  
सर्वथा पापनिर्मुक्तो वैष्णवं पदमाप्नुयात् ॥ ११ ॥  
पितॄनुद्धरते सर्वानेकादशसमुद्भवान् ।  
आत्मानं ससुतं चैव स्त्रियं च भरतर्षभ ॥ १२ ॥  
दशांशश्चात्र होमो वै कार्यः श्रोत्रा नराधिप ।  
इदं मया तवाग्रे च सर्वं प्रोक्तं नरर्षभ ॥ १३ ॥  
यस्य स्मरणमात्रेण सर्वपापैः प्रमुच्यते ।  
अपुत्रः पुत्रमाप्नोति अधनो धनमाप्नुयात् ॥ १४ ॥  
नरमेधाश्वमेधाभ्यां यत् फलं प्राप्यते नरैः ।  
तत् फलं लभते नूनं पुराणश्रवणाद्धरेः ॥ १५ ॥  
ब्रह्महा भ्रूणहा गोघ्नः सुरापो गुरुतल्पगः ।  
सकृत्पुराणश्रवणात् पूतो भवति नान्यथा ॥ १६ ॥  
इदं मया ते परिकीर्तितं महच्छ्रीकृष्णमाहात्म्यमपारमद्भुतम् ।  
शृण्वन् पठन्नाशु समाप्नुयात्फलं यच्चापि लोकेषु सुदुर्लभं महत् ॥ १७ ॥  
इति श्रीमहाभारते शतसाहस्र्यां संहितायां वैयासिक्यां खिलभागे हरिवंशे भविष्यपर्वणि श्रवणफलकथने पञ्चत्रिंशदधिकशततमोऽध्यायः ॥ १३५ ॥