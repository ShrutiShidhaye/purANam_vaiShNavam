+++
title = "०६२"

+++
वैशम्पायन उवाच  
पराजयं तु देवानां दृष्ट्वाग्निर्देवसत्तमः ।  
चकार बुद्धिं दैत्यानां वधे ब्रह्मर्षिभिः स्तुतः ॥ १ ॥  
स्वयंप्रभायाः शाण्डिल्या यः पुत्रो हव्यवाहनः ।  
हिरण्यरेताः पिङ्गाक्षो देवहूतो हुताशनः ॥ २ ॥  
रोहितो लोहितग्रीवो हर्ता दाता हविः कविः ।  
पावको विश्वभुग् देवः सर्वदेवाननः प्रभुः ॥ ३ ॥  
सुब्रह्मात्मा सुवर्चस्कः सहस्रार्चिर्विभावसुः ।  
कृष्णवर्त्मा चित्रभानुर्देवानामपि देवराट् ॥ ४ ॥  
लोकसाक्षी द्विजहुतः सदर्चिष्मान् वषट्कृतः ।  
हव्यभक्षः शमीगर्भस्वयोनिः सर्वकर्मकृत् ॥ ५ ॥  
पावनः सर्वभूतानां त्रिदशानां तपोनिधिः ।  
शमनः सर्वपापानां लेलिहानस्तपोमयः ॥ ६ ॥  
प्रदक्षिणावर्तशिखः शुचिरोमा मखाकृतिः ।  
हव्यभुग् भूतभव्येशो यज्ञभागहरो हरिः ॥ ७ ॥  
सोमपः सुमहातेजा भूतेशः सुमहातपाः ।  
अधृष्यः पावको भूतिर्भूतात्मा वै स्वधाधिपः ॥ ८ ॥  
स्वाहापतिः सामगीतः सोमपूताशनोऽद्रिधृक् ।  
देवदेवो महाक्रोधो रुद्रात्मा ब्रह्मसम्भवः ॥ ९ ॥  
लोहिताश्वं वायुचक्रं रथमास्थाय भूतधृक् ।  
धूमकेतुर्धूमशिखो नीलवासाः सुरोत्तमः ॥ 3.62.१० ॥  
उद्यम्य दिव्यमाग्नेयं शस्त्रं देवो रणे महान् ।  
दानवानां सहस्राणि प्रयुतान्यर्बुदानि च ॥ ११ ॥  
ददाह भगवान् वह्निः संक्रुद्धः प्रलये यथा ।  
प्राणो यः सर्वभूतानां देहे तिष्ठति पञ्चधा ॥ १२ ॥  
यन्ता यश्च हुताशस्य सखा च प्रभुरीश्वरः ।  
प्रभञ्जनो यो लोकानां युगान्ते सर्वनाशनः ॥ १३ ॥  
सप्तस्वरगता यस्य योनिर्गीर्भिरुदीर्यते ।  
यो ह्याकाशमयो देवो दूरगः सर्वसम्भवः ॥ १४ ॥  
यश्च कर्ता विकर्ता च गतिर्गतिमतां प्रभुः ।  
वेदकर्ता समो लोके ब्रह्मणा यः सनातनः ॥ १५ ॥  
अमूर्तिमन्तं यं प्राहुर्महाभूतं महत्तरम् ।  
सोऽग्निं समीरयामास शमीगर्भं समीरणः ॥ १६ ॥  
त्रिदिवारोहिभिर्ज्वालैर्जम्भमाणो दिशो दश ।  
दानवानामभावाय युगान्ताग्निरिवोत्थितः ॥ १७ ॥  
मेदोमज्जामहापङ्कां केशशैवलशालिनीम् ।  
योधशीर्षोपलवहां मृतद्विपतटोत्कटाम् ॥ १८ ॥  
शोणितोदां रणे दृष्ट्वा संग्रामसरितं विभुः ।  
वह्निः प्रस्कन्दयामास दैत्यानां भयवर्धनः ॥ १९ ॥  
ततोऽग्निर्दितिजान् सर्वान् प्रह्रादप्रमुखांस्तथा ।  
पराजयानः स विभुः क्रोशमानो महामृधे ॥ 3.62.२० ॥  
केचित् प्रदीप्तैर्मुकुटैः केचिद् दीप्तैः शिरोरुहैः ।  
केचित् प्रदीप्तवसनैः केचिद् दीप्तैर्भुजाननैः ॥ २१ ॥  
केचित् प्रदीप्तैरुरुभिः केचिच्छत्रैर्ध्वजै रथैः ।  
असुरास्तत्र दृश्यन्ते प्रदीप्तेनाग्निना वृताः ॥ २२ ॥  
त्यक्त्वाऽऽयुधानि सर्वाणि सध्वजांश्च रथोत्तमान्।  
प्रयान्ति समरे भीताः पावकेन पराजिताः ॥२३॥  
न च पश्यन्ति ते वह्निं प्रदीप्तं ध्वजिनीमुखे ।  
दिशः खड्गांश्च मेघांश्च दीप्तान् पश्यन्ति दानवाः ॥२४॥  
ध्रुवः स्वयम्भुवा सृष्टो युगान्तस्तोययोनिना ।  
इत्येवं दानवाः सर्वे मेनिरे त्रस्तचेतसः ॥ २५ ॥  
मयश्च शम्बरश्चैव महामायाधरौ तदा ।  
पार्जन्यवारुणी मयि सृजतां वारिविक्षरे ॥ २६ ॥  
ताभ्यां वह्निः स मायाभ्यां सिच्यमानः समन्ततः ।  
तोयौघैः पर्वतनिभैर्मृद्वर्चिरभवद् रणे ॥ २७॥  
शम्यमाने तु समरे पावके दैत्यनाशिनि ।  
बृहत्कीर्तिर्बृहत्तेजा वह्निमाह बृहस्पतिः ॥ २८ ॥  
गुरुरुवाच  
हिरण्यरेतः सुमुख ज्वलनाह्वय सर्वभुक् ।  
सप्तजिह्वानन क्षाम लेलिहान महाबल ॥ २९ ॥  
आत्मा वायुस्तव विभो शरीरं सर्ववीरुधः ।  
योनिरापश्च ते प्रोक्ता योनिस्त्वमसि चाम्भसः॥ 3.62.३० ॥  
ऊर्ध्वं चाधश्च गच्छन्ति संचरन्ति च पार्श्वतः ।  
अर्चिषस्ते महाभाग सर्वतः प्रभवन्ति च ॥३१॥  
त्वमेवाग्ने सर्वमसि त्वयि सर्वमिदं जगत् ।  
त्वं धारयसि भूतानि भुवनं त्वं बिभर्षि च ॥ ३२ ॥  
त्वमग्ने हव्यवाडेकस्त्वमेव परमं हविः ।  
यजन्ति च सदा सन्तस्त्वामेव परमाध्वरे ॥ ३३ ॥  
त्वमन्नं प्राणिनां भुङ्क्षे जगत्त्रातासि त्वं प्रभो ।  
त्वयि प्रवृत्तो विजयस्त्वयि लोकाः प्रतिष्ठिताः ॥ ३४ ॥  
सर्वांल्लोकांस्त्रीनिमान् हव्यवाह प्राप्ते काले त्वं पचस्येव दीप्तः ।  
त्वमेवैकस्तपसे जातवेदो नान्यस्त्वत्तो विद्यते गोषु देव ॥३५ ॥  
वृषाकपिः सिन्धुपतिस्त्वमग्ने महामखेष्वग्र्यहरस्त्वमेव ।  
विश्वस्य भूम्नस्त्वमसि प्रसूतिस्त्वं च प्रतिष्ठा भगवन् प्रजानाम् ॥ ३६ ॥  
सृजस्यपो रश्मिभिर्जातवेदस्तथौषधीरोषधीनां रसांश्च ।  
विश्वं त्वमादाय युगान्तकाले स्रष्टा भवस्यानल सर्गकाले ॥ ३७ ॥  
त्वमग्ने सर्वभूतानां योनिर्वेदेषु गीयसे ।  
त्वया देवहितार्थाय निहता दानवा रणे ॥ ३८॥  
स्वयोनिस्ते महातेजस्तोयं मखशतार्चित ।  
तां स्वयोनिं समासाद्य किं विषीदसि पावक ॥ ३९ ॥  
त्रायस्व समरे देवान् दैत्येभ्यः सुरसत्तम ।  
पिङ्गाक्ष लोहितग्रीव कृष्णवर्त्मन् हुताशन ॥ 3.62.४०॥  
इति श्रीमहाभारते खिलभागे हरिवंशे भविष्यपर्वणि वामनेऽग्निस्तवे द्विषष्टितमोऽध्यायः ॥ ६२ ॥