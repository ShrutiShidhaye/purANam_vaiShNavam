+++
title = "०८७"

+++
वैशम्पायन उवाच  
एवं बहुविधैर्भूतैः पिशाचैरुरगैः सह ।  
आगत्य भगवान् रुद्रः शंकरो वृषवाहनः ॥ १ ॥  
ददर्श विष्णुं देवेशं तपन्तं तप उत्तमम् ।  
जुह्वानमग्निं विधिवद् द्रव्यैर्मेध्यैर्जगत्पतिम् ॥ २ ॥  
गरुडाहृतकाष्ठं तु जटिलं चीरवाससम् ।  
चक्रेणानीतकुसुमं खड्गानीतकुशं तथा ॥ ३ ॥  
गदाकृतसमाचारं देवदेवं जनार्दनम् ।  
इन्द्राद्यैर्देवसंघैश्च वृतं मुनिगणैः सह ॥ ४ ॥  
अचिन्त्यं सर्वभूतानां ध्यायन्तं किमपि प्रभुम् ।  
अवरुह्य वृषाच्छर्वो भगवान् भूतभावनः ॥ ५ ॥  
ततः प्रीतः प्रसन्नात्मा ललाटाक्ष उमापतिः ।  
ततो भूतपिशाचाश्च राक्षसा गुह्यकास्तथा ॥ ६ ॥  
मुनयो विप्रवर्याश्च जयशब्दं प्रचक्रिरे ।  
जय देव जगन्नाथ जय रुद्र जनार्दन ॥ ७ ॥  
जय विष्णो हृषीकेश नारायण परायण ।  
जय रुद्र पुराणात्मञ्जय देव हरेश्वर ॥ ८ ॥  
आदिदेव जगन्नाथ जय शंकर भावन ।  
जय कौस्तुभदीप्ताङ्ग जय भस्मविराजित ॥ ९ ॥  
जय चक्रगदापाणे जय शूलिंस्त्रिलोचन ।  
जय मौक्तिकदीप्ताङ्ग जय नागविभूषण ॥ 3.87.१० ॥  
इति ते मुनयः सर्वे प्रणामं चक्रिरे हरिम् ।  
तत उत्थाय भगवान् दृष्ट्वा देवमवस्थितम् ॥ ११ ॥  
वृषध्वजं विरूपाक्षं शंकरं नीललोहितम् ।  
ततो हृष्टमना विष्णुस्तुष्टाव हरमीश्वरम् ॥ १२ ॥  
श्रीभगवानुवाच  
नमस्ते शितिकण्ठाय नीलग्रीवाय वेधसे ।  
नमस्ते शोचिषे अस्तु नमस्ते उपवासिने ॥ १३ ॥  
नमस्ते मीढुषे अस्तु नमस्ते गदिने हर ।  
नमस्ते विश्वतनवे वृषाय वृषरूपिणे ॥ १४ ॥  
अमूर्ताय च देवाय नमन्तेऽस्तु पिनाकिने ।  
नमः कुब्जाय कूपाय शिवाय शिवरूपिणे ॥ १५ ॥  
नमस्तुष्टाय तुण्डाय नमस्तुटितुटाय च ।  
नमः शिवाय शान्ताय गिरिशाय च ते नमः॥ १६ ॥  
नमो हराय हिप्राय नमो हरिहराय च ।  
नमोऽघोराय घोराय घोराघोरप्रियाय च ॥ १७ ॥  
नमोऽघण्टाय घण्टाय नमो घटिघटाय च ।  
नमः शिवाय शान्ताय गिरिशाय च ते नमः ॥ १८ ॥  
नमो विरूपरूपाय पुराय पुरहारिणे ।  
नम आद्याय बीजाय शुचयेऽष्टस्वरूपिणे ॥ १९ ॥  
नमः पिनाकहस्ताय नमः शूलासिधारिणे ।  
नमः खट्वाङ्गहस्ताय नमस्ते कृत्तिवाससे ॥ 3.87.२० ॥  
नमस्ते देवदेवाय नम आकाशमूर्तये ।  
हराय हरिरूपाय नमस्ते तिग्मतेजसे ॥ २१ ॥  
भक्तप्रियाय भक्ताय भक्तानां वरदायिने ।  
नमोऽभ्रमूर्तये देव जगन्मूर्तिधराय च ॥ २२ ॥  
नमश्चन्द्राय देवाय सूर्याय च नमो नमः । ।  
नमः प्रधानदेवाय भूतानां पतये नमः ॥ २३ ॥  
करालाय च मुण्डाय विकृताय कपर्दिने ।  
अजाय च नमस्तुभ्यं भूतभावनभावन ॥ २४ ॥  
नमोऽस्तु हरिकेशाय पिंगलाय नमो नमः ।  
नमस्तेऽभीषुहस्ताय भीरुभीरुहराय च ॥ २५ ॥  
हराय भीतिरूपाय घोराणां भीतिदायिने । ।  
नमो दक्षमखघ्नाय भगनेत्रापहारिणे ॥ २६ ॥  
उमापते नमस्तुभ्यं कैलासनिलयाय च ।  
आदिदेवाय देवाय भवाय भवरूपिणे ॥ २७ ॥  
नमः कपालहस्ताय नमोऽजमथनाय च ।  
त्र्यम्बकाय नमस्तुभ्यं त्र्यक्षाय च शिवाय च॥ २८ ॥  
वरदाय वरेण्याय नमस्ते चन्द्रशेखर ।  
नम इध्माय हविषे ध्रुवाय च कृशाय च ॥ २९ ॥  
नमस्ते शक्तियुक्ताय नागपाशप्रियाय च ।  
विरूपाय सुरूपाय भद्रपानप्रियाय च ॥ 3.87.३० ॥  
श्मशानरतये नित्यं जयशब्दप्रियाय च ।  
स्वरप्रियाय खर्वाय खराय खररूपिणे ॥ ३१ ॥  
भद्रप्रियाय भद्राय भद्ररूपधराय च ।  
विरूपाय सुरूपाय महाघोराय ते नमः ॥ ३२ ॥  
घण्टाय घण्टभूषाय घण्टभूषणभूषिणे ।  
तीव्राय तीव्ररूपाय तीव्ररूपप्रियाय च ॥ ३३ ॥  
नग्नाय नग्नरूपाय नग्नरूपप्रियाय च ।  
भूतावास नमस्तुभ्यं सर्वावास नमो नमः ॥ ३४ ॥  
नमः सर्वात्मने तुभ्यं नमस्ते भूतिदायक ।  
नमस्ते वामदेवाय महादेवाय ते नमः ॥ ३५॥  
का नु वाक्स्तुतिरूपा ते को नु स्तोतुं प्रशक्नुयात्।  
कस्य वा स्फुरते जिह्वा स्तुतौ स्तुतिमतां वर ॥ ३६ ॥  
क्षमस्व भगवन् देव भक्तोऽहं त्राहि मां हर ।  
सर्वात्मन् सर्वभूतेश त्राहि मां सततं हर ॥ ३७ ॥  
रक्ष देव जगन्नाथ लोकान् सर्वात्मना हर ।  
त्राहि भक्तान् सदा देव भक्तप्रिय सदा हर ॥ ३८ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां विष्णुकृतेश्वरस्तुतौ सप्ताशीतितमोऽध्यायः ॥ ८७ ॥