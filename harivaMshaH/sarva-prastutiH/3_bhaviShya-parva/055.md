+++
title = "०५५"

+++
वैशम्पायन उवाच  
पुनरेव तु तत्रासीन्महायुद्धं सुदारुणम् ।  
क्रुद्धस्य नमुचेश्चैव धरस्य च महात्मनः ॥ १ ।  
संरब्धौ च महाबाहू महेष्वासावरिंदमौ ।  
परस्परमुदैक्षेतां दहन्ताविव लोचनैः ॥ २॥  
विस्फार्य च महाचापं हेमपृष्ठं दुरासदम् ।  
संरम्भात्स वसुश्रेष्ठस्त्यक्त्वा प्राणानयुध्यत॥ ३ ॥  
स सायकमयैर्जालैर्धरो दैत्यरथं प्रति ।  
भानुमद्भिः शिलाधौतैर्भानोः प्राच्छादयत्प्रभाम्॥ ४ ॥  
ततः प्रहस्य नमुचिर्धरस्य च शिलाशितान् ।  
असृजत्सायकान्दीप्तान्भीमवेगान्दुरासदान्॥५॥  
महातेजा महाबाहुर्महावेगो महारथः ।  
विव्याधातिबलो दैत्यो नवभिर्निशितैः शरैः ॥ ६ ॥  
स तोत्रैरिव मातङ्गो वार्यमाणः पतत्त्रिभिः ।  
अभ्यधावच्च संक्रुद्धो नमुचिं वसुसत्तमः ॥ ७ ॥  
तमापतन्तं वेगेन सरम्भान्नमुची रणे ।  
दैत्यः प्रत्यसरद् देवं मत्तो मत्तमिव द्विपम् ॥ ८॥  
ततः प्राध्मापयच्छङ्खं भेरीशतनिनादिनम् ।  
विक्षोभ्य तद्बलं हर्षादुद्भूतार्णवसप्रभम् ॥ ९ ॥  
अश्वानृक्षस्ववर्णाभान् हंसवर्णैः सुवाजिभिः ।  
मिश्रयन् समरे दैत्यो वसुं प्राच्छादयच्छरैः ॥ 3.55.१० ॥  
समाश्लिष्टावथान्योन्यं वसुदानवयो रथौ ।  
दृष्ट्वा प्राकम्पत मुहुस्त्रिदशानां महद्बलम् ॥ ११ ॥  
क्रोधसंरम्भताम्राक्षौ प्रेक्षमाणौ मुहुर्मुहुः ।  
गर्वन्ताविव शार्दूलौ प्रभिन्नाविव वारणौ ॥ १२ ॥  
यमराष्ट्रोपमं रौद्रमासीदायोधनं तयोः ।  
रथाश्वनरसम्बाधं मत्तवारणसंकुलम् ॥ १३ ॥  
समाजमिव तं दृष्ट्वा प्रेक्षमाणा महारथाः ।  
आशंसन्तो जयं ताभ्यां योधा नैकत्रसंश्रयाः ॥ १४ ॥  
तयोः प्रैक्षन्त संरम्भं संनिकृष्टं महास्त्रयोः ।  
सिद्धगन्धर्वमुनयो देवदानवयोस्तदा ॥ १५ ॥  
तौ च्छादयन्तावन्योन्यं समरे निशितैः शरैः ।  
शरजालावृतं व्योम चक्रतुश्च महाबलौ ॥ १६ ॥  
तावन्योन्यं जिघांसन्तौ शरैस्तीक्ष्णैर्महारथौ ।  
प्रेक्षणीयतमावास्तां वृष्टिमन्ताविवाम्बुदौ ॥ १७ ॥  
सुवर्णविकृतान् बाणान् प्रमुञ्चन्तावरिंदमौ ।  
भास्कराभं तदाकाशमुल्काभिरिव चक्रतुः ॥१८॥  
तयोः शराः प्रकाशन्ते देवदानवयोस्तदा ।  
पङ्क्तयः शरदि मत्तानां सारसानामिवाम्बरे ॥१९॥  
त्रिदशाश्वगजानां हि शरीरैर्गतजीवितैः ।  
क्षणेन संवृता भूमिर्मेघैरिव नभस्तलम् ॥ 3.55.२० ॥  
ततः सुधारं ज्वलितं सूर्यमण्डलसन्निभम् ।  
धराय वसवे मुक्तं चक्रं नमुचिना रणे ॥ २१॥  
पतता तेन चक्रेण धरस्य स्यन्दनोत्तमः ।  
सध्वजः सायुधः साश्वो दग्धोऽर्ककिरणप्रभः॥ २२॥  
स त्यक्त्वा स्यन्दनं देवः प्रदीप्तं चक्रतेजसा ।  
भयात् तस्यासुरेन्द्रस्य गतः स्वगृहमुत्तमम् ॥ २३॥  
पराजित्य सुरं दैत्यो नमुचिर्बलगर्वितः ।  
प्रयातः स्वेन सैन्येन भूयः सुरचमूं प्रति ॥ २४ ॥  
यौ तौ मयश्च त्वष्टा च देवदैत्येषु विश्रुतौ ।  
प्रवरौ विश्वकर्माणौ मायाशतविशारदौ ॥ २५ ॥  
घोरस्तयोः सम्प्रहारः प्रावर्तत सुदारुणः ।  
अन्योन्यस्पर्द्धिनोस्तत्र चिरात्प्रभृति संयुगे ॥ २६ ॥  
त्वष्टा तु निशितैर्बाणैर्दैत्यं तु बलदर्पितम् ।  
पराक्रान्तं पराक्रम्य विव्याध त्रिशतैः शरैः ॥ २७ ॥  
मयस्तु प्रतिविव्याध त्वष्टारं निशितैः शरैः ।  
सुधातैः सुप्रसन्नाग्रैः शातकुम्भविभूषितैः ।  
ननाद दितिजश्रेष्ठो हतस्त्वष्ट्रः शरैर्मयः ॥ २८ ।  
संक्रुद्धो दैत्यसैन्यस्य विचिन्वन्निव जीवितम्।  
शक्तिं कनकवैदूर्यचित्रदण्डां महाप्रभाम् ॥ २९ ॥  
देवो गृहीत्वा समरे दैत्येन्द्रं समपातयत्।  
भईह्मां सर्वायसीं ७ पुरंदर इवाशनिम् ॥ 3.55.३० ॥  
तां त्वष्टुर्भुजनिर्मुक्तामर्कवैश्वानरप्रभाम् ।  
मयश्चिच्छेद तीक्ष्णाग्रैच्चूर्णं सप्तभिराशुगैः ॥ ३१ ॥  
ततः क्षुण्वन्निव प्राणांस्त्वष्टुः कोपान्महासुरः ।  
प्रेषयामास संरम्भः शरान् बर्हिणवाससः ॥ ३२ ॥  
चिच्छेद बाणांस्त्वष्टा ताञ्ज्वलितैर्नतपर्वभिः ।  
दैत्यस्य सुमहावेगैः सुवर्णविकृतैः शरैः ॥ ३३ ॥  
तौ वृषाविव नर्दन्तौ बलिनौ वासितान्तरे ।  
शार्दूलाविव चान्योन्यं प्रसक्तावभिजघ्नतुः ॥ ३४ ॥  
अन्योन्यं प्रतियुध्यन्तावन्योन्यवधकाङ्क्षिणौ ।  
अन्योन्यमभिवीक्षन्तौ क्रुद्धावाशीविषाविव ॥ ३५ ॥  
महागजाविवासाद्य विषाणाग्रैः परस्परम् ।  
शरैः पूर्णायतोत्सृष्टैरन्योन्यमभिजघ्नतुः ॥३६॥  
ततः सुविपुलां दीप्तां मयो रुक्माङ्गदो गदाम् ।  
त्वष्टरि प्राहिणोत् क्रुद्धः सर्वप्राणहरां रणे ॥३७॥  
तया जघानातिरथस्त्वष्टुरुत्तमवाजिनः ।  
गदया दानवः क्रुद्धो वज्रेणेन्द्र इवाचलान् ॥ ३८ ॥  
ततः क्रुद्धो महादैत्यः क्षुराभ्यामथ संयुगे ।  
पुनर्द्वाभ्यां शराभ्यां तु निशिताभ्यां महारणे ॥ ३९॥  
ध्वजं त्वष्टुरथ च्छित्वा सूतं निन्ये यमक्षयम्।  
महाबलान् महावेगान्सदश्वान् गदया हनत्॥ 3.55.४० ॥  
दृष्ट्वा त्वष्टा हतं सूतमश्वांश्च विनिपातितान् ।  
हताश्वं रथमुत्सृज्य सूतं च पतितं भुवि ॥ ४१ ॥  
विस्फारयन् महाचापं स्थितो भूमाविवाचलः ।  
हताश्वसूतं विरथं दृष्ट्वा रिपुमवस्थितम् ॥ ४२ ॥  
जयश्रिया सेव्यमानो दीप्यमान इवानलः ।  
मयः कालान्तकप्रख्यश्चापपाणिरदृश्यत ॥ ४३ ॥  
प्रादहद् देवसैन्यानि दावाग्निरिव काननम् ।.  
त्वष्टुः सोऽक्षिपतात्युग्रान्नाराचांस्तिग्मतेजसः॥४४॥  
चतुर्दशशिलाधौतान् सायकान्विविधाकृतीन्।  
ते पपुस्तस्य सैन्यस्य शोणितं रुक्मभूषणाः ॥ ४५ ॥  
आशीविषा इव क्रुद्धा भुजङ्गाः कालचोदिताः ।  
ते क्षितिं समवर्तन्त शोभन्ते रुधिरोक्षिताः ॥ ४६ ॥  
अर्द्धप्रविष्टाः संरब्धा विलानीव महोरगाः ।  
तं प्रत्यविध्यत् त्वष्टा तु जाम्बूनदविभूषितैः ॥ ४७ ॥  
चतुर्दशभिरत्युग्रैर्नाराचैरभिदारयन ।  
ते तस्य दैत्यस्य भुजं सव्यं निर्भिद्य पत्रिणः ॥ ४८ ॥  
विदार्य विविशुर्भूमिं पन्नगा इव वेगतः ।  
ते प्रकाशन्त नाराचाः प्रविशन्तो वसुंधराम् ॥ ४९ ॥  
अस्तं गच्छतमादित्यं प्रविशन्त इवांशवः ।  
मयस्त्रिभिरथानर्च्छत् त्वष्टारं तु पतत्रिभिः ॥ 3.55.५० ॥  
सुपर्णवेगैर्विकृतैर्ज्वलद्भिः प्राणनाशनैः ।  
त्वष्टाथ मयनिर्मुक्तैः सायकैरर्दितः प्रभुः ॥ ५१ ॥  
अपयातो रणं हित्वा व्रीडयाभिसमन्वितः ।  
तं तत्र हतसूतं च भुजङ्गमिव निर्विषम् ॥ ५२ ॥  
त्वष्टारं विरथं कृत्वा मुदितः स तु दानवः ।  
विस्फार्यमाणो रुचिरं चापं रुक्माङ्गदं दृढम् ॥ ५३ ॥  
रणे व्यतिष्ठद् दैत्येन्द्रो ज्वलन्निव हुताशनः ।  
पुलोमा तु बलश्लाघी दृप्तो दानवसत्तमः ॥ ५४  
रथे श्वेतहयेनेह सार्धं युद्ध्यति वायुना ।  
सर्वेषामेव भूतानां यः प्राणः कथ्यते द्विजैः ॥ ५५ ॥  
बलिना कालकल्पेन वायुना सह संगतः ।  
पुलोम्नस्तत्र पवनः श्रुत्वा ज्यातलनिःस्वनम् ॥ ५६ ॥  
नामृष्यत यथा मत्तो गजः प्रतिगजस्वनम् ।  
दैत्यचापच्युतैर्बाणैः प्राच्छाद्यन्त दिशो दश ॥ ५७ ॥  
रश्मिजालैरिवार्कस्य विततं साम्बरं जगत् ।  
स ताम्रनयनः क्रुद्धः श्वसन्निव महोरगः ॥ ५८ ॥  
वृतो दैत्यशतैर्वायू रश्मिवानिव भास्करः ।  
दैत्यचापभुजोत्सृष्टाः शरा बर्हिणवाससः ॥ ५९ ॥  
रुक्मपुङ्खाः प्रकाशन्ते हंसाः श्रेणीकृता इव ।  
चापध्वजपताकाभ्यः शस्त्रा दीप्तमुखाश्च्युताः॥ 3.55.६० ॥  
प्रपतन्तः स्म दृश्यन्ते दैत्यस्यापततः शराः ।  
एवं सुतीक्ष्णान् खचराञ्छलभानिव पावके ॥ ६१ ॥  
सुवर्णविकृतांश्चित्रान् मुमोच दितिजः शरान् ।  
तमन्तकमिव क्रुद्धमापतन्तं स मारुतः ॥ ६२ ॥  
त्यक्त्वा प्राणानतिक्रम्य विव्याध नवभिः शरैः ।  
तस्य वेगमसंहार्यं दृष्ट्वा वायुः सनातनः ॥ ६३ ॥  
उत्तमं जवमास्थाय व्यधमत् सायकव्रजान् ।  
तेजो विधम्य बलवाञ्छरजालानि मारुतः ॥ ६४ ॥  
विव्याध दैत्यं विंशत्या विशिखैर्नतपर्वभिः ।  
मरुद्गणानां प्रवरा दश दिव्या महौजसः ॥ ६५ ॥  
साधु साध्विति वेगेन सिंहनादं प्रचक्रिरे ।  
तस्मिन् समुत्थिते शब्दे तुमुले लोमहर्षणे ॥ ६६ ॥  
अभ्यधावन्त दितिजाः पौलोमाः क्रोधमूर्च्छिताः ।  
ते समासाद्य पवनं समावृण्वञ्छरोत्तमैः ॥ ६७ ॥  
पर्वतं वारिधाराभिः प्रावृषीव बलाहकाः ।  
ते पीडयन्तः पवनं क्रुद्धाः सप्त महारथाः ॥ ६८ ॥  
प्रजासंहरणे घोराः सोमं सप्त ग्रहा इव ।  
ततो दक्षिणमक्षोभ्यं नानारत्नविभूषितम् ॥ ६९ ॥  
करं गजकराकारमुद्यम्य युधि मारुतः ।  
तेषां मूर्धसु दैत्यानां पातयामास वीर्यवान् ॥ 3.55.७० ॥  
निहता वायुवेगेन तेन सप्त महारथाः ।  
त्यक्त्वा प्राणान्पुलोमा तु विव्याध नवभिः शरैः ॥७१॥  
प्रदर्पितमसंहार्यं दृष्ट्वा वायुं सनातनम् ।  
असंचिन्त्य शरौघांस्ताञ्ज्वलितांश्च पुलोमतः ॥७२ ॥  
तेषां विदार्य तेजांसि दानवानां महात्मनाम् ।  
शोणितक्लिन्नमुकुटा गैरिकाक्ता इवाद्रयः ॥ ७३॥  
ते भिन्नवर्मास्थिभुजाः पतन्तो भान्ति दानवाः ।  
मातङ्गयूथसम्भग्नाः पुष्पिता इव पादपाः ॥ ७४॥  
तेषां विदारितैर्देहैर्दानवानां महात्मनाम् ।  
ततः प्रावर्तत नदी रौद्ररूपा भयावहा ॥ ७५ ॥  
प्रस्रवन्ती रणे रक्तं भीरूणां भयवर्धिनी ।  
देवदैत्यगजाश्वानां रुधिरौघपरिप्लुता ।  
रणभूमिरभूद् रौद्रा तत्र तत्र सहस्रशः ॥ ७६ ॥  
सम्भृता गतसत्त्वैश्च यक्षराक्षसखेचरैः ।  
सानुगैः सपताकैश्च सोपासङ्गरथध्वजैः ॥ ७७ ॥  
शीर्षकुम्भैस्तथा नागैर्घण्टाभिस्तु विभूषितैः ।  
सुवर्णपुङ्खैर्ज्वलितैर्नाराचैस्तिग्मतैजसैः ॥ ७८ ॥  
देवदानवनिर्मुक्तैः सविषैरुरगैरिव ।  
प्रासतोमरनाराचैः शक्तिखङ्गपरश्वधैः ७९ ॥  
सुवर्णविकृतैश्चापि गदामुसलपट्टिशैः ।  
कनकाङ्गदकेयूरैर्मणिभिश्च सकुण्डलैः ॥ 3.55.८० ॥  
तनुत्रैः सतलत्रैश्व हारैर्निष्कैश्च शोभनैः ।  
हतैश्च दितिजैस्तत्र शस्त्रस्यन्दनवर्जितैः ॥ ८१ ॥  
पतितैरपि विद्धैश्च शतशोऽथ सहस्रशः ।  
निपातितध्वजरथो हतवाजिरथद्विपः ॥ ८२ ॥  
विमर्दो देवदैत्यानां सदृशः कर्मणा बभौ ।  
अथ दैत्यसहस्रेण पौलोमेन महारथः ॥ ८३ ॥  
संवृतः पवनः श्रीमान् गदामुसलपाणिना ॥ ८४ ॥  
ते जघ्नुः शतसाहस्राः पवनं दानवोत्तमाः ।  
तैर्वध्यमानः स बभौ समन्तादर्पितैः शरैः ॥८५॥  
हत्वाष्टौ तत्र योधानां शतानि पवनः प्रभुः ।  
कृत्वा मार्गं सुरश्रेष्ठो ननाद सुमहारथः ॥ ८६ ॥  
अद्यापि च सुविस्तीर्णः पन्थाः संदृश्यते दिवि ।  
नाम्ना वायुरथो नाम सिद्धाः पश्यन्ति तं दिवि ॥ ८७॥  
वैशम्पायन उवाच  
हयग्रीवस्तु दितिजः पूषणं प्रति वीर्यवान् ।  
ननाद सुमहानादं सिंहनादं महारथः ॥ ८८ ॥  
विस्फार्य सुमहच्चापं हेमजालविभूषितम् ।  
पूषणं दितिजोऽपश्यत् क्रुद्धो घोरेण चक्षुषा ॥ ८९॥  
भुजाभ्यामाददानस्य संदधानस्य वै शरान् ।  
मुञ्चतः कर्षतो वापि ददृशुस्तत्र नान्तरम् ॥ 3.55.९०  
अग्निचक्रोपमं दीप्तं मण्डलीकृतकार्मुकम् ।  
तदासीद् दानवेन्द्रस्य सव्यदक्षिणमस्यतः ॥ ९१॥  
रुक्मपुङ्खैस्ततस्तस्य चापमुक्तैः शितैः शरैः ।  
प्राच्छाद्यन्त शिलाधौतैर्दिशः सूर्यस्य च प्रभाः ॥ ९२॥  
ततः कनकपुङ्खानां शराणां नतपर्वणाम् ।  
नभश्चराणां नभसि दृश्यन्ते बहवो व्रजाः ९३ ।  
गिरिकूटनिभाच्चापात् प्रभवन्तः शरोत्तमः ।  
श्रेणीभूताः प्रकाशन्ते यान्तः श्येना इवाम्बरे ॥ ९४ ॥  
गृध्रपत्राञ्छिलाधौतान् कार्तस्वरविभूषितान् ।  
महावेगान्प्रशस्ताग्रान् मुमोच दितिजः शरान् ॥९५॥  
ततश्चापबलोद्भूताः शातकुम्भविभूषिताः ।  
देहे समवकीर्यन्त पूष्णः संनिहिताः शराः ॥ ९६ ॥  
ते व्योम्नि रुक्मविकृताः सम्प्रकाशन्त सर्वशः ।  
खद्योता इव घर्मान्ते खे चरन्तः समन्ततः ॥ ९७ ॥  
शिलाधौताः प्रसन्नाग्राः पूषणं सिषिचुः शराः ।  
पर्वतं वारिधाराभिर्यथा प्रावृषि तोयदाः ॥। ९८ ॥  
ततः प्रच्छादयामास पूषणं शरवृष्टिभिः ।  
पर्वतं वारिधाराभिश्छादयन्निव तोयदः ॥ ९९ ॥  
ततः सपूष्णोऽदेवस्य बलं वीर्यं पराक्रमम् ।  
व्यवसायं च सत्त्वं च पश्यन्ति त्रिदशाद्भुतम् ॥ 3.55.१००॥  
तां समुद्रादिवोद्भूतां शरवृष्टिं समुत्थिताम् ।  
नाचिन्तयत्तदा पूषा दैत्यं चाभ्यद्रवद् रणे ॥ १०१॥  
हेमपृष्ठं महानादं पूष्ण आसीन्महाधनुः ।  
विकृतं मण्डलीभूतं शक्राशनिरिवापरा ॥ १०२॥  
ततः शराः प्रादुरासन् पूरयन्त इवाम्बरम् ॥१०३॥  
सुवर्णपुङ्खाः पूष्णस्ते प्रभवन्तः शरासनात् ।  
मालेव रुक्मपुङ्खानां वितता व्योम्नि पत्रिणाम् ॥ १०४॥  
प्रादुरासीन्महाघोरा बृहती पूषकार्मुकात्।  
ततो व्योम्नि विभक्तानि शरजालानि सर्वशः ॥ १०५॥  
आहतानि व्यशीर्यन्त शरैः संनतपर्वभिः ।  
ततः कनकपुङ्खानां छिन्नानां कङ्कवाससाम् ॥ १०६॥  
पततां पात्यमानानां खमासीच्चावृतं रणे ।  
पूषा प्रापूरयद् बाणैर्हयग्रीवं शिलाशितैः ॥ १०७॥  
नामङ्कैरर्कसदृशैर्दिव्यहेमपरिष्कृतैः ।  
ततो व्यसृजदुग्राणि शरजालानि दानवः ॥ १०८॥  
अमर्षी बलवान् क्रुद्धो दिधक्षन्निव पावकः ।  
पूष्णस्त्वाजौ ध्वजं चैव पताकां धनुरेव च ॥ १०९॥  
रश्मीन् योक्त्राणि चाश्वानां हयग्रीवो रणेऽच्छिनत् ।  
अथाप्यश्वान् पुनर्हत्वा चतुर्भिः सायकोत्तमैः ॥ 3.55.११०॥  
सारथिं सुमहातेजा रथोपस्थादपातयत् ।  
कृतस्तु विरथः पूषा हयग्रीवेण संयुगे ॥१११॥  
पूषा तस्य रथाभ्याशात् स ययौ तेन वै जितः।  
गतः शक्ररथाभ्याशं मुक्तो मृत्युमुखादिव ॥ ११२॥  
तत्राद्भुतमिदं भूयो युद्धं वर्तत दारुणम् ।  
कृतप्रतिकृतं घोरं शम्बरस्य भगस्य च ॥ ११३॥  
सप्तकिष्कुपरीणाहं द्वादशारत्निकार्मुकम्।  
चापं चाशनिनिर्घोषं दृढज्यं भारसाधनम् ॥११४॥  
विक्षिपन्नक्षसदृशान्व्यसृजत्सायकान् बहून्।  
क्रोधसंरक्तनयनः शम्बरः सर्वयोगवित् ॥११५॥  
तेन वित्रास्यमानानि देवसैन्यानि सर्वशः ।  
समकम्पन्त भीतानि सिन्धोरिव महोर्मयः ॥११६॥  
तमापतन्तं सम्प्रेक्ष्य विरूपाक्षं विभीषणम् ।  
भगः प्रस्फुरमाणौष्ठस्त्वरमाणो व्यदारयत् ॥ ११७॥  
ततो भगो महेष्वासो दिव्यं विस्फारयन्धनुः ।  
अवाकिरद् दैत्यगणाञ्छरजालेन छादयन् ॥ ११८॥  
तमभ्यगाद् भगो दैत्यं तूर्णमस्यन्तमन्तिकात् ।  
मातङ्गमिव मातङ्गो वृषं प्रति वृषो यथा ॥ ११९॥  
तौ प्रगृह्य महावेगौ धनुषी भारसाधने ।  
प्राच्छादयेतामन्योन्यं तक्षमाणौ रणे शरैः ॥ 3.55.१२०॥।  
तयोः सुतुमुलं युद्धमासीद् घोरं महारणे ।  
भगशम्बरयोभींममप्रमेयं महात्मनोः ॥ १२१॥।  
अथ पूर्णायतोत्सृष्टैः शरैः संनतपर्वभिः ।  
व्यदारयेतामन्योन्यं कार्ष्णे निर्भिद्य चर्मणी ॥ १२२॥  
तौ तु विकृतसर्वाङ्गौ रुधिरेण समुक्षितौ ।  
सम्प्रेक्ष्यमाणौ रथिनावुभौ परमदुर्मदौ ।  
तक्षमाणौ शितैर्बाणैर्न वीक्षितुमशक्नुताम् ॥ १२३॥  
अथ विव्याध समरे त्वरमाणोऽसुरो भगम् ।  
नाराचैः क्रोधताम्राक्षः कालान्तकयमोपमः ॥ १२४॥  
गरुत्मानिव चाकाशे पोथयानो महोरगम् ।  
नाराचा न्यपतन् देहे तूर्णं शम्बरचोदिताः ॥ १२५॥  
तानन्तरिक्षे नाराचान् भगश्चिच्छेद पत्रिभिः ।  
ज्वलन्तमचलप्रख्यं वैश्वानरसमप्रभम् ॥ १२६॥  
ततो भगं चतुःषष्ट्या विव्याधासुरसत्तमः ।  
शिलीमुखैर्महावेगैर्जाम्बूनदविभूषितैः ॥ १२७।  
तदा तत्सुचिरं कालं युद्धं सममिवाभवत् ।  
शम्बरस्य च मायाभिर्नादृश्यत ततोऽम्बरम् ॥ १२८॥  
दोर्भ्यां विक्षिपतश्चापं रणे विष्टभ्य तिष्ठतः ।  
श्रूयते धनुषः शब्दो विस्फूर्जितमिवाशनेः ॥ १२९॥  
स भगस्य हयान् हत्वा सारथिं च महाहवे ।  
अभ्यवर्षच्छरैरेनं पर्जन्य इव वृष्टिमान् ॥ 3.55.१३० ॥  
न तस्यासीदनिर्भिन्नं गात्रे द्व्यंगुलमन्तरम् ।  
भगदेवस्य दैत्येन शम्बरेणास्त्रघातिना ॥१३१॥  
देवस्य चाद्भुतं दिव्यमस्त्रमस्त्रेण वारयन् ।  
मायायुद्धेन मायावी शम्बरस्तमयोधयत् ॥ १३२॥  
अवञ्चयद् भगं दैत्यो मायाभिर्लाघवेन च ।  
भगस्तस्य रथं साश्वं शरवर्षैरवाकिरत् ॥१३३॥  
सहस्रमायो द्युतिमान् देवसेनां निषूदयन् ।  
अदृश्यत शरैश्छन्नः शम्बरः शतशो रणे ॥१३४॥  
अदृश्यत् पतितो भूमौ गतचेता इवासुरः ।  
अथ स्म युध्यते भूयः शतधा शैलसंनिभः ॥१३५॥  
दिशां गजेन्द्रमारूढो दृश्यते स पुनर्बली ।  
प्रादेशमात्रश्च पुनः पुनर्भवति शैलवत् ॥ १३६॥  
महामेघ इव श्रीमांस्तिर्यगूर्ध्वं च सोऽभवत् ।  
पुनः कृत्वा विरूपाणि विकृतानि च सर्वशः ॥१३७॥  
सर्वां भीषयते सेनां देवानां भीमदर्शनः ।  
ते भीताः प्रपलायन्ते सिंहं दृष्ट्वा मृगा यथा ॥ १३८॥  
ततः सोऽन्यं वरं देहं कृत्वा प्रांशुतरं पुनः ।  
गच्छत्यूर्ध्वगतिं घोरो दिशः शब्देन पूरयन् ॥१३९॥  
नभस्तलगतश्चापि वर्षते वासवो यथा ।  
संवर्तकाम्बुदप्रख्यः पूरयन् पृथिवीतलम् ॥ 3.55.१४०॥  
संवर्तकोऽनलश्चैव भूत्वा भीमपराक्रमः ।  
शतवर्त्मा शतशिखो ददाह च पुनः सुरान् ॥ १४१॥  
मुहूर्ताच्च महाशैलः शतशीर्षा शतोदरः ।  
अदृश्यत दिवः स्तम्भः शतशृङ्ग इवाचलः १४२॥  
येऽन्ये देवाश्च साध्याश्च ये च विश्वे च देवताः ।  
क्षिपन्त्यस्त्राणि दिव्यानि तानि सोऽग्रसतासुरः ॥ १४३॥  
युद्ध्यमानश्च समरे सरथः सोऽसुरोत्तमः ।  
गन्धर्वनगराकारस्तत्रैवान्तरधीयत ॥ १४४॥  
ते भीताः समुदीक्षन्त त्रिदशा भीमविक्रमाः ।  
सहस्रमायं समरे शम्बरं चित्रयोधिनम् ॥ १४५॥  
स भगो भयसंत्रस्तो दानवेन्द्रस्य संयुगे ।  
रथं त्यक्त्वा महाभागो महेन्द्रं शरणं गतः ॥ १४६॥  
पराजित्य तु तं देवं दानवेन्द्रः प्रतापवान् ।  
गतो यत्र महातेजा जातवेदा महाप्रभः ॥ १४७॥  
स वह्निं वाग्भिरुग्राभिः क्रुद्धस्तर्जयते बली ।  
भवाम्येष हि ते मृत्युरित्युक्त्वान्तरधीयत ॥ १४८।  
वैशम्पायन उवाच  
एतस्मिन्नन्तरे चैव ब्राह्मणेन्द्रो महाबलः ।  
जघान सोमः शीतास्त्रो दानवानां चमूं रणे ॥ १४९॥  
कैलासशिखराकारो द्युतिमद्भिर्गणैर्वृतः ।  
अवधीद् दानवान् दृष्ट्वा दण्डपाणिरिवान्तकः ॥ 3.55.१५०॥  
पोथयद् रथवृन्दानि वाजिवृन्दानि वै प्रभुः ।  
दैत्येषु विचरञ्छ्रीमान्युगान्ते कालवद्बली ॥१५१॥  
सोऽमर्षाद् रथजालानि उरुवेगेन चन्द्रमाः ।  
ददाह दानवान् सर्वान्दावाग्निरिव चोदितः ॥ १५२॥  
मृद्नन् रथेभ्यो रथिनो गजेभ्यो गजयोधिनः ।  
सादिनश्चाश्वपृष्ठेभ्यो भूमौ चापि पदातिनः ॥ १५३॥  
शीतेन व्यधमत्सर्वान् वायुर्वृक्षानिवौजसा ।  
चन्द्रमाः सुमहातेजा दानवानां महाचमूम् ॥ १५४॥  
तदस्त्रमभवत् तस्य प्रदिग्धं शत्रुशोणितैः ।  
पिनाकमिव रुद्रस्य क्रुद्धस्याभिघ्नतः पशून् ॥ १५५॥  
युगान्तकोपमः श्रीमान् दैत्येषु व्यचरद्बली ।  
आवार्य महतीं सेनां प्राद्रवन्तीं पुनः पुनः ॥ १५६॥  
चन्द्रं मृत्युमिवायान्तं दृष्ट्वा योधा विसिस्मियुः।  
यतो यतः प्रक्षिपति शिशिरास्त्रं तमोनुदः ॥१५७॥  
ततस्ततो व्यशीर्यन्त दैत्यसैन्यानि संयुगे ।  
व्यदारयत् च सैन्यानि स्वबलेनाभिसंवृतः ॥ १५८॥  
ग्रसमानमनीकानि व्यादितास्यमिवान्तकम् ।  
तं तथा भीमकर्माणं गृहीतास्त्रं महाहवे ॥ १५९॥  
दृष्ट्वा शशांकमायान्तं दैत्याभं चन्द्रभास्करौ ।  
तालमात्राणि चापानि कर्षमाणौ महाबलौ ॥ 3.55.१६०॥  
छादयेतां शरैश्चन्द्रं वृष्टिमन्ताविवाम्बुदौ ।  
अथ विस्फार्यमाणानां कार्मुकाणां सुरासुरैः ॥ १६१॥  
अभवत् सुमहाशब्दो दिशः संनादयन्निव ।  
विनदद्भिर्महानागैर्ह्रेषमाणैश्च वाजिभिः ॥ १६२॥  
भेरीशङ्खनिनादैश्च तुमुलं सर्वतोऽभवत्।  
युयुत्सवस्ते संरब्धा जयगृद्धा यशस्विनः ॥१६३॥  
अन्योन्यमभिगर्जन्तो गोष्ठेष्विव महावृषाः ।  
शिरसां पात्यमानानां समरे निशितैः शरैः ॥१६४॥  
अश्मवृष्टिरिवाकाशे ह्यभवत् सेनयोस्तथा ।  
कुण्डलोष्णीषधारीणि जातरूपस्रजांसि च ॥ १६५।  
पतितानि स्म दृश्यन्ते शिरांसि रणमूर्धनि ।  
विशिखैर्मथितैर्गात्रैर्बाहुभिश्च सकार्मुकैः ॥ १६६॥  
सहस्ताभरणैश्चान्यैर्विच्छिन्नै रुधिरोक्षितैः ।  
कवचैरावृतैर्गात्रैरुरुभिश्चन्दनोक्षितैः ॥ १६७॥  
मुखैश्च चन्द्रसंकाशैस्तप्तकुण्डलभूषणैः ।  
गजवाजिमनुष्याणां सर्वगात्रैः समन्ततः ॥१६८॥  
आसीत् सर्वा समाकीर्णा मुहूर्तेन वसुंधरा ।  
चापमेघाश्च विपुलाः शस्त्रविद्युत्प्रकाशिनः ।  
वाहनानां च निर्घोषः स्तनयित्नुसमोऽभवत् ॥१६९॥  
स सम्प्रहारस्तुमुलः कटुकः शोणितोदकः ।  
प्रावर्तत सुराणां च दानवानां च संयुगे ॥ 3.55.१७०॥  
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे पञ्चपञ्चाशत्तमोऽध्यायः ॥ ५५ ॥