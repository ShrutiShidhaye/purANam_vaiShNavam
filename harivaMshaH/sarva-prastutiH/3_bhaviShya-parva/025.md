+++
title = "०२५"

+++
वैशम्पायन उवाच  
ते तु गोब्राह्मणा नागाश्चन्द्रादित्यपुरस्कृताः ।  
ब्राह्मणान् पूजयन्देवान् वसुभिर्ब्रह्मसम्भवैः ॥ १ ॥  
नारदप्रमुखाश्चैव गन्धर्वा ऋषयो नृप ।  
कुर्वन्ति सततं यज्ञे क्रमप्राप्तं पितामहम् ॥ २ ॥  
वचोभिर्मधुराभाषैः पञ्चेन्द्रियनिवासिभिः ।  
सर्वभूतप्रियकरैः सर्वभूतहितैषिभिः ॥ ३ ॥  
स्तूयमानश्च यज्ञान्ते पञ्चेन्द्रिमसमाहितैः ।  
प्रोवाच भगवान्ब्रह्मा दिष्ट्या दिष्ट्येति भारत ॥ ४ ॥  
ततः कश्यपमाभाष्य प्रोवाच भगवान् प्रभुः ।  
भवानपि सुतैः सार्धं यक्ष्यते वसुधातले ॥ ५ ॥  
क्रतुभिः परमप्राप्तैः सम्पूर्णवरदक्षिणैः ।  
यक्षाः सुराश्च ते सर्वे यथा प्रतिगुणैः प्रभो ॥ ६ ॥  
वयं यक्ष्यामहे पूर्वं पूर्वं यक्ष्यामहे वयम्।  
एवमन्योन्यसंरम्भाद् विद्यन्ते बलदर्पिताः ॥ ७ ॥  
दैतेयाश्चाप्यदैतेयाः परस्परजयैषिणः ।  
युद्धायैव प्रतिष्ठन्ति प्रगृह्य विपुलौ भुजौ ॥ ८ ॥  
निवार्यमाणा ऋषिभिस्तपसा दग्धकिल्बिषैः ।  
अन्यैश्च विविधैर्विप्रैर्वेदवेदाङ्गपारगैः ॥ ९ ॥  
निवार्यमाणा युध्यन्ते वृषभा इव गोकुले ।  
प्रयुद्धा युद्धसंक्रान्ताः सर्वे प्राणजयैषिणः ॥ 3.25.१० ॥  
पश्यतां सर्वभूतानां मृत्योर्विषयमागताः ।  
ततः शब्देन महता परं कृत्वा महाबलाः ॥ ११ ॥  
रुन्धन्ति बाहुभिः क्रुद्धाः सपक्षा इव पक्षिणः ।  
चचाल वसुधा चैव पादाक्रान्ता च रोषिभिः ॥ १२ ॥  
नौर्यथा पुरुषाक्रान्ता निषीदति महाजले ।  
पर्वताश्च विशार्यन्ते नर्दमाना गजा इव ॥ १३ ॥  
चुक्षुभुश्च महानद्यस्ताडिता मातरिश्वना ।  
ततः समभवद् युद्धं मधोर्विष्णोश्च भारत ॥ १४ ॥  
युगान्तकरणं घोरं सर्वप्राणिभयंकरम् ।  
प्रममाथ मधोविर्ष्णुः समग्रं बलपौरुषम् ॥ १५ ॥  
वह्नेरिव बलं दीप्तं शमयत्यम्बुना यथा ।  
तथा प्रशमितं तेन प्रभुणा ह्युपकारिणा ॥ १६ ॥  
इति श्रीमहाभारते खिलभागे हरिवंशे भविष्यपर्वणि पञ्चविंशोऽध्यायः ॥ २५ ॥