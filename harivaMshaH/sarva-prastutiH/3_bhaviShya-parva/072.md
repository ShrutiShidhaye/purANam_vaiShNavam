+++
title = "०७२"

+++
वैशम्पायन उवाच  
शृणु नामानि सर्वेषां रूपाण्यभिजनानि च ।  
आयुधानि च मुख्यानि दानवानां महात्मनाम् ॥ १ ॥  
विप्रचित्तिः शिबिः शङ्कुरयः शङ्कुस्तथैव च ।  
अयःशिरा अश्वशिरा हयग्रीवश्च वीर्यवान् ॥ २ ॥  
वेगवान् केतुमानुग्रः सोग्रव्यग्रो महासुरः ।  
पुष्करः पुष्कलश्चैव साश्वोऽश्वपतिरेव च ॥ ३ ॥  
प्रहादोऽश्वशिराः कुम्भः संह्रादो गगनप्रियः ।  
अनुह्रादो हरिहरौ वाराहः संहरो रुजः ॥ ४ ॥  
वृषपर्वा विरूपाक्षो अतिचन्द्रः सुलोचनः ।  
निष्प्रभः सुप्रभः श्रीमांस्तथैव च निरूदरः ॥ ५ ॥  
एकवक्त्रो महावक्त्रो द्विवक्त्रः कालसंनिभः ।  
शरभः शलभश्चैव कुणपः कुलपः क्रथः ॥ ६ ॥  
बृहत्कीर्तिर्महागर्भः शङ्कुकर्णो महाध्वनिः ।  
दीर्घजिह्वोऽर्कवदनो मृदुबाहुर्मृदुप्रियः ॥ ७ ॥  
वायुर्गविष्ठो नमुचिः शम्बरो विक्षरो महान् ।  
चन्द्रहन्ता क्रोधहन्ता क्रोधवर्धन एव च ॥ ८ ॥  
कालकः कालकाक्षश्च वृत्रः क्रोधो विमोक्षणः ।  
गविष्ठश्च हविष्ठश्च प्रलम्बो नरकः पृथुः ॥ ९ ॥  
चन्द्रतापनवातापी केतुमान् बलदर्पितः ।  
असिलोमा पुलोमा च बाष्कलः प्रमदो मदः ॥ 3.72.१०॥  
शृगालवदनश्चैव करालः केशिरेव च ।  
एकाक्षश्चैकबाहुश्च तुहुण्डः सृमलः सृपः ॥ ११॥  
एते चान्ये च बहवः क्रममाणं त्रिविक्रमम् ।  
उपतस्थुर्महात्मानं विष्णुं दैत्यगणास्तदा ॥ १२॥  
प्रासोद्यतकराः केचिद् व्यादितास्याः खरस्वनाः ।  
शतघ्नीचक्रहस्ताश्च वज्रहस्तास्तथा परे ॥ १३॥  
खड्गपट्टिशहस्ताश्च परश्वधधराः परे ।  
प्रासमुद्गरहस्ताश्च तथा परिघपाणयः ॥ १४॥  
महाशनिव्यग्रकरा मौशलास्तु महाबलाः ।  
महावृक्षोद्यतकरास्तथैव च धनुर्धराः ॥ १५॥  
गदाभुशुण्डिहस्ताश्च वज्रहस्तास्तथा परे ।  
महापट्टिशहस्ताश्च तथा परिघपाणयः ॥१६॥  
असिकम्पनहस्ताश्च दानवा युद्धदुर्मदाः ।  
नानाप्रहरणा घोरा नानावेषा महाबलाः ॥१७।  
कूर्मकुक्कुटवक्त्राश्च हस्तिवक्त्रास्तथा परे ।  
खरोष्ट्रवदनाश्चैव वराहवदनास्तथा ॥१८॥  
भीमा मकरवक्त्राश्च शिशुमारमुखास्तथा ।  
मार्जारशुकवक्त्राश्च दीर्घवक्त्राश्च दानवाः ॥१९॥  
गरुडाननाः खड्गमुखा मयूरवदनास्तथा ।  
अश्ववक्त्रा वभ्रुवक्त्रा घोरा मृगमुखास्तथा ॥3.72.२०॥  
उष्ट्रशल्यकवक्त्राश्च दीर्घवक्त्राश्च दानवाः ।  
नकुलस्येव वक्त्राश्च पारावतमुखास्तथा ।२१॥  
चक्रवाकमुखाश्चैव गोधवक्त्रास्तथा परे ।  
तथा मृगाननाः शूरा गोऽजादिमहिषाननाः ॥२२॥  
कृकलासमुखाश्चैव व्याघ्रवक्त्रास्तथा परे ।  
ऋक्षशार्दूलवक्त्राश्च सिंहवक्त्रास्तथा परे ॥२३।  
गजेन्द्रचर्मवसनास्तथा कृष्णाजिनाम्बराः ।  
चीरसंवृतगात्राश्च तथा फलकवाससः ॥२४॥  
उष्णीषिणो मुकुटिनस्तथा कुण्डलिनोऽसुराः ।  
किरीटिनो लम्बशिखाः कम्बुग्रीवाः सुवर्चसः ॥२५॥  
नानावेषधरा दैत्या नानामाल्यानुलेपनाः ।  
स्वान्यायुधानि दीप्तानि प्रगृह्यासुरसत्तमाः ॥२६॥  
क्रममाणं हृषीकेशमुपातिष्ठन्त दानवाः ।  
प्रमथ्य सर्वान् दैतेयान् पादहस्ततलैः प्रभुः ॥२७॥  
रूपं कृत्वा महाकायं जहाराशु स मेदिनीम् ।  
त्रैलोक्यं क्रममाणस्य द्युतिरादित्यसम्भवा ॥२८॥  
तस्य विक्रमतो भूमिं चन्द्रादित्यौ स्तनान्तरे ।  
नभः प्रक्रममाणस्य सक्थिदेशे व्यवस्थितौ ॥२९॥  
परं विक्रममाणस्य जानुदेशे व्यवस्थितौ ।  
विष्णोरमितवीर्यस्य वदन्त्येवं द्विजातयः ॥ 3.72.३०॥  
जित्वा लोकत्रयं कृत्स्नं हत्वा चासुरपुङ्गवान् ।  
ददौ शक्राय वसुधां हरिर्लोकनमस्कृतः ॥३१॥  
सुतलं नाम पातालमधस्ताद् वसुधातले ।  
बलेर्दत्तं भगवता विष्णुना प्रभविष्णुना ॥३२॥  
तदवाप्यासुरश्रेष्ठश्चकार मतिमुत्तमाम् ।  
रसातलतले वासमकरोदसुराधिपः ॥३३॥  
तत्रस्थश्च महातेजा ध्यानं परममास्थितः ।  
उवाच वचनं धीमान् विष्णुं लोकनमस्कृतम्॥३४॥  
किं मया देव कर्तव्यं ब्रूहि सर्वमशेषतः ।  
ततो दैत्याधिपं प्राह देवो विष्णुः सुरोत्तमः ॥३५॥  
विष्णुरुवाच  
ददामि ते महाभाग परितुष्टोऽस्मि तेऽसुर ।  
वरं वरय भद्रं ते यथेष्टं काममाप्नुहि ॥३६॥  
मा च शुक्रस्य वचनं प्रतिहासीः कथंचन ।  
अहमाज्ञापयामि त्वां श्रेयश्चैवमवाप्स्यसि ॥३७॥  
अथ दैत्याधिपं प्राह विष्णुर्देवाधिपानुजः ।  
वाचा परमया देवो वरेण्यः प्रभुरीश्वरः ॥३८॥  
यत् त्वया सलिलं दत्तं गृहीतं पाणिना मया ।  
तस्मात् ते दैत्य देवेभ्यो नास्ति जातु भयं क्वचित्॥३९॥  
सुतलं नाम पातालं तत्र त्वं सानुगो वस ।  
सर्वदैत्यगणैः सार्धं मत्प्रसादान्महासुर ॥3.72.४०॥  
न च ते देवदेवस्य शक्रस्यामिततेजसः ।  
शासनं प्रतिहन्तव्यं स्मरता शासनं मम ॥४१॥  
देवताश्चापि ते सर्वाः पूज्या एव महासुर ।  
भोगांश्च विविधान् सम्यग्यज्ञांश्च सहदक्षिणान्॥४२॥  
प्राप्स्यसे च महाभाग दिव्यान्कामान्यथेप्सितान् ।  
इह चामुत्र चाक्षय्यान्विविधांश्च परिच्छदान्॥४३॥  
दैत्याधिपत्यं च सदा मत्प्रसादादवाप्स्यसि ।  
यदा च तां मया प्रोक्तां मर्यादां चालयिष्यसि ॥४४॥  
वधिष्यन्ति तदा हि त्वां नागपाशैर्महाबलाः ।  
नमस्कार्याश्च ते नित्यं महेन्द्राद्या दिवौकसः ॥४५॥  
मम ज्येष्ठः सुरश्रेष्ठः शासनं प्रतिगृह्यताम् ।  
बलिरुवाच  
देवदेव महाभाग शङ्खचक्रगदाधर ॥४६॥  
सुरासुरगुरो श्रेष्ठ सर्वलोकमहेश्वर ।  
तत्रासतो मे पाताले भागं ब्रूहि सुरोत्तम ॥४७॥  
ममान्नमशनं देव प्राशनार्थमरिंदम ।  
तद् वदस्व सुरश्रेष्ठ तृप्तिर्येन ममाक्षया ॥४८ ॥  
श्रीभगवानुवाच  
अश्रोत्रियं श्राद्धमधीतमव्रतमदक्षिणं यज्ञमनर्त्विजा हुतम् ।  
अश्रद्धया दत्तमसंस्कृतं हविरेते प्रदत्तास्तव दैत्य भागाः ॥४९॥  
पुण्यं मद्द्वेषिणां यच्च मद्भक्तद्वेषिणां तथा ।  
क्रयविक्रयसक्तानां पुण्यं यच्चाग्निहोत्रिणाम् ॥3.72.५०॥  
अश्रद्धया च यद् दानं ददतां यजतां तथा ।  
तत्सर्वं तव दैत्येन्द्र मत्प्रसादाद् भविष्यति ॥५१॥  
वैशम्पायन उवाच  
एतच्छ्रुत्वा तु वचनं बलिर्विष्णोर्महात्मनः ।  
एवमस्त्विति तं प्रोक्त्वा पातालमसुरोत्तमः ।  
प्रविवेश महानादो देवाज्ञां प्रतिपालयन् ॥५२॥  
एतस्मिन्नन्तरे चापि विष्णुस्त्रिदशपूजितः ।  
भगवानपि राज्यानां प्रविभागांश्चकार ह ॥५३॥  
ददौ पूर्वां दिशं चैन्द्रीं शक्रायामिततेजसे ।  
याम्यां यमाय देवाय पितृराज्ञे महात्मने ॥५४॥  
पश्चिमां तु दिशं प्रादाद् वरुणाय महात्मने ।  
उत्तरां च कुबेराय यक्षाधिपतये दिशम् ॥५५॥  
अधःस्थां नागराजाय सोमायोर्ध्वां दिशं ददौ ।  
एवं विभज्य त्रैलोक्यं विष्णुर्बलवतां वरः ॥५६॥  
जगाम त्रिदिवं देवः पूज्यमानो महर्षिभिः ।  
वामनः सर्वभूतेशः प्रतिष्ठाप्य च वासवम् ॥५७॥  
तस्मिन् प्रयाते दुर्धर्षे वामनेऽमिततेजसि ।  
सर्वे मुमुदिरे देवाः पुरस्कृत्य शतक्रतुम् ॥५८॥  
वैशम्पायन उवाच  
गते तु त्रिदिवं कृष्णे बद्ध्वा वैरोचनिं बलिम् ।  
नागैः सप्तशिरोभिश्च कम्बलाश्वतरादिभिः ॥५९॥  
नागबन्धनदुःखार्तं बलिं वैरोचनिं ततः ।  
यदृच्छयासौ देवर्षिर्नारदः प्रत्यपद्यत ॥3.72.६०॥  
स तं कृच्छ्रगतं दृष्ट्वा कृपयाभिपरिप्लुतः ।  
उवाच दानवश्रेष्ठं मोक्षोपायं ददामि ते ॥६ १ ॥  
स्तवं देवाधिदेवस्य वासुदेवस्य धीमतः ।  
अनादिनिधनस्यास्य अक्षयस्याव्ययस्य च ॥६२॥  
तमधीष्वाथ दैत्येन्द्र विशुद्धेनान्तरात्मना ।  
तद्गतस्तन्मना भूत्वा द्रुतं मोक्षमवाप्स्यसि ॥६३॥  
ततो विरोचनसुतः प्रयतः प्राञ्जलिः शुचिः ।  
मोक्षविंशकमव्यग्रो नारदात् समधीतवान् ॥६४॥  
तमधीत्य स्तवं दिव्यं नारदेन समीरितम् ।  
पृथिवी चोद्धृता येन तं जजाप महासुरः ॥६५॥  
ॐनमोऽस्त्वनन्तपतये अक्षयाय महात्मने ।  
जलेशयाय देवाय पद्मनाभाय विष्णवे ॥६६॥  
सप्तसूर्यवपुः कृत्वा त्रींल्लोकान् क्रान्तवानसि ।  
भगवन् कालकालस्त्वं तेन सत्येन मोक्षय ॥६७॥  
नष्टचन्द्रार्कगगने क्षीणयज्ञतपःक्रिये ।  
पुनश्चिन्तयसे लोकांस्तेन सत्येन मोक्षय ॥६८॥  
ब्रह्मरुद्रेन्द्रवाय्वग्निसरिद्भुजगपर्वताः ।  
त्वत्स्था दृष्टा द्विजेन्द्रेण तेन सत्येन मोक्षय ।६५।  
मार्कण्डेन पुरा कल्पे प्रविश्य जठरं तव ।  
चराचरगतं दृष्टं तेन सत्येन मोक्षय ॥ 3.72.७० ॥  
एको विद्यासहायस्त्वं योगी योगमुपागतः ।  
पुनस्त्रैलोक्यमुत्सृज्य तेन सत्येन मोक्षय ॥ ७१ ॥  
जलशय्यामुपासीनो योगनिद्रामुपागतः ।  
लोकांश्चिन्तयसे भूयस्तेन सत्येन मोक्षय ॥ ७२ ॥  
वाराहं रूपमास्थाय वेदयज्ञपुरस्कृतम् ।  
धरा जलोद्धृता येन तेन सत्येन मोक्षय ॥ ७३॥  
उद्धृत्य दंष्ट्रया यज्ञांस्त्रीन्पिण्डान्कृतवानसि ।  
त्वं पितॄणामपि हरे तेन सत्येन मोक्षय ॥ ७४ ॥  
प्रदुद्रुवुः सुराः सर्वे हिरण्याक्षभयार्दिताः ।  
परित्रातास्त्वया देव तेन सत्येन मोक्षय ॥ ७५ ॥  
दीर्घवक्त्रेण रूपेण हिरण्याक्षस्य संयुगे ।  
शिरो जहार चक्रेण तेन सत्येन मोक्षय ॥ ७६ ॥  
भग्नमूर्धास्थिमस्तिष्को हिरण्यकशिपुः पुरा ।  
हुंकारेण हतो दैत्यस्तेन सत्येन मोक्षय ॥ ७७ ॥  
दानवाभ्यां हृता वेदा ब्रह्मणः पश्यतः पुरा ।  
परित्रातास्त्वया देव तेन सत्येन मोक्षय ॥ ७८ ॥  
कृत्वा हयशिरोरूपं हत्वा तु मधुकैटभौ ।  
ब्रह्मणे तेऽर्पिता वेदास्तेन सत्येन मोक्षय ॥ ७९ ॥  
देवदानवगन्धर्वा यक्षसिद्धमहोरगाः ।  
अन्तं तव न पश्यन्ति तेन सत्येन मोक्षय ॥ 3.72.८० ॥  
अपान्तरतमा नाम जातो देवस्य वै सुतः ।  
कृताश्च तेन वेदार्थास्तेन सत्येन मोक्षय ॥ ८१ ॥  
वेदयज्ञाग्निहोत्राणि पितृयज्ञहवींषि च ।  
रहस्यं तव देवस्य तेन सत्येन मोक्षय ॥ ८२ ॥  
ऋषिर्दीर्घतमा नाम जात्यन्धो गुरुशापतः ।  
त्वत्प्रसादाच्च चक्षुष्मांस्तेन सत्येन मोक्षय ॥ ८३ ॥  
ग्राहग्रस्तं गजेन्द्रं च दीनं मृत्युवशं गतम् ।  
भक्तं मोक्षितवांस्त्वं हि तेन सत्येन मोक्षय ॥ ८४ ॥  
अक्षयश्चाव्ययश्च त्वं ब्रह्मण्यो भक्तवत्सलः ।  
उच्छ्रितानां नियन्तासि तेन सत्येन मोक्षय ॥ ८५ ॥  
शङ्खं चक्रं गदां पद्मं शार्ङ्गं गरुडमेव च ।  
प्रसादयामि शिरसा ते बन्धान्मोक्षयन्तु माम्॥ ८६ ॥  
शङ्खं चक्रं गदा पद्मं शार्ङ्गं च गरुडादयः ।  
हरिं प्रसादयामासुर्बलिं मोक्षय बन्धनात् ॥ ८७ ॥  
ततः प्रसन्नो भगवानादिदेश खगेश्वरम् ।  
गरुडं नागहन्तारं बलिं मोक्षय बन्धनात् ॥ ८८ ॥  
ततो विक्षिप्य गरुडः पक्षावतुलविक्रमः ।  
जगाम वसुधामूलं यत्रास्ते संयतो बलिः ॥ ८९ ॥  
आगमं तस्य विज्ञाय नागा मुक्त्वा महासुरम् ।  
ययुः पुरीं भोगवतीं वैनतेयभयार्दिताः ॥ 3.72.९० ॥  
मुक्तं कृष्णप्रसादेन चिन्तयानमधोमुखम् ।  
भ्रष्टश्रियमुवाचेदं गरुत्मान् पन्नगाशनः ॥ ९१ ॥  
गरुड उवाच  
दानवेन्द्र महाबाहो विष्णुस्त्वामब्रवीत् प्रभुः ।  
मुक्तो निवस पाताले सपुत्रजनबान्धवः ॥ ९२ ॥  
इतस्त्वया न गन्तव्यं गव्यूतिमपि दानव ।  
समयं यदि भिन्द्यास्त्वं मूर्धा ते शतधा भवेत्॥ ९३ ॥  
पक्षेन्द्रवचनं श्रुत्वा दानवेन्द्रो ब्रवीदिदम्।  
स्थितोऽस्मि समये तस्य अनन्तस्य महात्मनः ॥ ९४ ॥  
जीव्योपायं तु भगवान्मम किंचित्करोतु सः ।  
इहस्थोऽहं सुखासीनो येनाप्याये खगेश्वर ॥ ९५ ॥  
बलेस्तु वचनं श्रुत्वा गरुत्मानिदमब्रवीत् ।  
पूर्वमेव कृतस्तेन जीव्योपायो महात्मना ॥ ९६ ॥  
वर्तयिष्यन्ति ये यज्ञान् विधिहीनामऋत्विजः ।  
प्रायश्चित्तमजानन्तो यज्ञभागस्ततस्तव ॥ ९७ ॥  
न तेषां यज्ञभागं वै प्रतिगृह्णन्ति देवताः ।  
अनेनाप्यायितबलः सुखमात्रं निवत्स्यसि ॥ ९८ ॥  
संदेशमेतं भगवान् दत्तवान् कश्यपात्मजः ।  
दानवेन्द्र महाबाहो विष्णुस्त्रैलोक्यभावनः ॥ ९९ ॥  
वैशम्पायन उवाच  
इमं स्तवमनन्तस्य सर्वपापप्रमोचनम् ।  
यः पठेत नरो भक्त्या तस्य नश्यति किल्बिषम्॥ 3.72.१००।  
गोहत्यायाः प्रमुच्येत ब्रह्मघ्नो ब्रह्महत्यया ।  
अपुत्रो लभते पुत्रं कन्या चैवेप्सितं पतिम् ॥१०१॥  
सद्यो गर्भात्प्रमुच्येत गर्भिणी जनयेत्सुतम् ।  
ये च मोक्षैषिणो लोके योगिनः सांख्यकापिला॥ १०२॥  
स्तवेनानेन गच्छन्ति श्वेतद्वीपमकल्मषाः ।  
सर्वकामप्रदो ह्येष स्तवोऽनन्तस्य कीर्त्यते ॥ १०३॥  
यः पठेत् प्रातरुत्थाय शुचिः प्रयतमानसः ।  
सर्वान् कामानवाप्नोति मानवो नात्र संशयः ॥ १०४॥  
एष वै वामनो नाम प्रादुर्भावो महात्मनः ।  
वेदविद्भिर्द्विजैरेवं पठ्यते वैष्णवं यशः ॥ १०५॥  
यस्त्विमं वामनं दिव्यं प्रादुर्भावं महात्मनः ।  
शृणुयान्नियतो भक्त्या सदा पर्वसु पर्वसु ॥१०६॥  
परान् विजयते राजा यथा विष्णुर्महाबलः ।  
यशो विमलमाप्नोति विपुलं चाप्नुते वसु ॥ १०७॥  
प्रियो भवति भूतानां सर्वेषां वामनो यथा ।  
पुत्रपौत्राश्च वर्धन्ते आरोग्यं गुणसम्पदः ॥ १०८॥  
प्रीयते पठतश्चास्य देवदेवो जनार्दनः ।  
सर्वकामयुतश्चैव कृष्णद्वैपायनोऽब्रवीत् ॥ १०९॥  
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे द्विसप्ततितमोऽध्यायः ॥ ७२ ॥