+++
title = "११३"

+++
वैशम्पायन उवाच  
दुर्वासास्त्वथ तत्रैव नारदेन महात्मना ।  
चिन्तयन् ब्रह्मणस्तत्त्वं विजहार यथासुखम् ॥ १ ॥  
भगवानपि गोविन्दस्तयोर्वासममन्यत ।  
ततस्तौ हंसडिम्भकौ तस्मिन्काले महीपतिम् ॥ २ ॥  
ब्रह्मदत्तं महीपालं पितरं वीर्यशालिनम् ।  
प्रावोचतामिदं वाक्यं समन्ताज्जनसंसदि ॥ ३ ॥  
राजसूयं महायज्ञं पितः कुरु सुयत्नतः ।  
अस्मिन् मासि नृपश्रेष्ठ यतावो यज्ञसिद्धये ॥ ४ ॥  
आवां तेऽद्य महाराज दिशां विजयतत्परौ ।  
यतिष्यावो बलैः सार्धं गजैरश्वै रथैरपि ॥ ५ ॥  
सम्भारा यज्ञसिद्ध्यर्थमानेतव्या नृपोत्तम ।  
तथेति स महावाहो ब्रह्मदत्तोऽब्रवीत् तदा ॥ ६ ॥  
जनार्दनस्तु विप्रेन्द्रो दृष्ट्वा साहसतत्परौ ।  
अशक्यमिति मन्वानो वयस्यं हंसमब्रवीत् ॥ ७ ॥  
शृणु हंस वचो मह्यं श्रुत्वा निश्चित्य वीर्यवान् ।  
आयुष्मन् साहसं कर्तुमुद्यतोऽसि नृपोत्तम ॥ ८ ॥  
स्थिते भीष्मे जरासंधे बाह्लीके च नृपोत्तमे ।  
किं च वीरेषु सर्वेषु यादवेषु नृपोत्तम ॥ ९ ॥  
भीष्मो हि बलवान् वृद्धः सत्यसंधो जितेन्द्रियः॥  
त्रिःसप्तकृत्वः पृथिवीं यो जिगाय भृगूत्तमः ॥ 3.113.१० ॥  
तं युद्धे जितवान् भीष्मः सर्वक्षत्रस्य पश्यतः ।  
जरासंधस्य यद् वीर्यं तद् भवान्वेत्ति संयुगे ॥ ११ ॥  
वृष्णिवीरास्तु ते सर्वे कृतास्त्रा युद्धदुर्मदाः ।  
तत्र कृष्णो हृषीकेशो जितशत्रुः कृती सदा ॥ १२ ॥  
जरासंधेन सहितः सदा युद्धे जितश्रमः ।  
प्रमुखे तस्य न स्थातुं शक्तो जीवन् नृपोत्तमः ॥ १३ ॥  
बलभद्रस्तथा मत्तः क्रुद्धो यदि भवेद् बली ॥  
लोकानिमान् समाहर्तुं शक्नोतीति मतिर्मम ॥ १४ ॥  
तथा च सात्यकिर्वीरः शक्तो जेतुं रणे रिपून् ।  
तथान्ये यादवाः सर्वे कृष्णमाश्रित्य दंशिताः ॥ १५ ॥  
अस्माभिश्च कृतः पूर्वं विरोधो यतिभिः सह ।  
दुर्वासा यतिभिः सार्धं गतो द्रष्टुं स केशवम् ॥ १६ ॥  
इति श्रुतं नृपश्रेष्ठ ब्राह्मणाद् भोक्तुमागतात् ।  
तथा सति यथा सिद्ध्येत्तथा चिन्त्यं च मन्त्रिभिः॥१७॥  
ततः पत् विधास्यामो राजसूयं महाक्रतुम् ।  
हंस उवाच  
को नाम भीष्मो मन्दात्मा वृद्धो हीनबलः सदा ॥ १८ ॥  
आवयोः पुरतः स्थातुं शक्तः स किल वृद्धकः ।  
यादवा इति चित्रं नः शक्ताः स्थातुं रणे द्विज ॥ १९ ॥  
कश्च कृष्णः पुरः स्थातुं बलदेवश्च मत्तकः ।  
शैनेयश्चापि विप्रेन्द्र स्थातुं न इति चिन्तय ॥ 3.113.२० ॥  
जरासंधस्तु धर्मात्मा बन्धुरेव सदा मम ।  
गच्छ प्रिय यदुश्रेष्ठं ब्रूहि मद्वचनात् त्वरन् ॥ २१ ॥  
दीयतां करसर्वस्वं यज्ञार्थं सुन्दरं बहु ।  
लवणानि बहून्यद्य गृह्य केशव मा चिरम् ॥ २२ ॥  
आगच्छ त्वरितं कृष्ण न ते कार्यं विलम्बनम् ।  
इति ब्रूहि यदुश्रेष्ठं याहि त्वरितविक्रमः ॥ २३ ॥  
न ब्रूयाश्चोत्तरं विप्र शपेयं त्वां प्रियोऽसि मे ।  
मित्रभावादिदं ब्रूहि पश्यामि त्वां पुनः पुनः ॥ २४ ॥  
इति संचोदितो विप्रो नोत्तरं प्रत्यभाषत ।  
मित्रभावात् तथा राजन् स्नेहाच्च जनमेजय ॥ २५ ॥  
जनार्दनस्तु धर्मात्मा नित्यं गन्तुं समुद्यतः ।  
अद्य श्वो वा परश्वो वा गच्छामीति यतेत सः ॥ २६॥  
देवं द्रष्टुं जगद्योनिं शङ्खचक्रगदाधरम् ।  
एक एव च धर्मात्मा हयमारुह्य सत्वरम् ॥ २७ ॥  
प्रातरेव जगामाशु द्रष्टुं द्वारवतीं द्विजः ।  
हरिं कृष्णं हृषीकेशं मनसा संस्मरन् द्विजः ॥ २८ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने त्रयोदशाधिकशततमोऽध्यायः ॥ ११३ ॥