+++
title = "०७०"

+++
वैशम्पायन उवाच  
प्रजानां पतयः सप्त सप्त चैव महर्षयः ।  
तस्य देवस्य जातस्य नमस्कारं प्रचक्रिरे ॥ १ ॥  
भरद्वाजः कश्यपो गौतमश्च विश्वामित्रो जमदग्निर्वसिष्ठः ।  
यश्चोदितो भास्करे सम्प्रणष्टे सोऽप्यत्रात्रिर्भगवानाजगाम ॥ २ ॥  
मरीचिरङ्गिराश्चैव पुलस्त्यः पुलहः क्रतुः ।  
दक्षप्रजापतिश्चैव नमस्कारं प्रचक्रिरे ॥ ३ ॥  
और्वो वसिष्ठपुत्रश्च स्तम्बः काश्यप एव च ।  
कपीवानकपीवांश्च दत्तो निश्च्यवनस्तथा ॥ ४ ॥  
वसिष्ठपुत्राः सप्तासन् वासिष्ठा इति विश्रुताः ।  
हिरण्यगर्भस्य सुताः पूर्वजाताः सुतेजसः ॥ ५ ॥  
गार्ग्यः पृथुस्तथैवान्यो जन्यो वामन एव च ।  
देवबाहुर्यदुध्रश्च पर्जन्यश्चैव सोमजः ॥ ६ ॥  
हिरण्यरोमा वेदशिराः सप्तनेत्रस्तथैव च ।  
विश्वोऽतिविश्वश्च्यवनः सुधामा विरजास्तथा ॥ ७ ॥  
अतिनामा सहिष्णुश्च नमस्कारमकुर्वत ।  
उद्दयोतमाना वपुषा सर्वाभरणभूषिताः ॥ ८ ॥  
उपनृत्यन्ति देवेशं विष्णुमप्सरसां वराः ।  
ततो गन्धर्वतूर्येषु प्रणदत्सु विहायसि ॥ ९ ॥  
बहुभिः सह गन्धर्वैः प्रागायत च तुम्बुरुः ।  
महाश्रुतिश्चित्रशिरा ऊर्णायुरनघस्तथा ॥ 3.70.१० ॥  
गोमायुः सूर्यवर्चाश्च सोमवर्चाश्च सप्तमः ।  
युगपस्तृणपः कार्ष्णिर्नन्दिश्च त्रिशिरास्तथा ॥ ११ ॥  
त्रयोदशः शालिशिराः पर्जन्यश्च चतुर्दशः ।  
कलिः पञ्चदशश्चात्र तत्रैव तु महीपते ॥ १२ ॥  
दश पञ्च त्विमे प्रोक्ता नारदश्चैव षोडशः ।  
हाहा हूहूश्च गन्धर्वौ हंसश्चैव महाद्युतिः ॥ १३ ॥  
सर्वे ते देवगन्धर्वा उपगायन्ति केशवम् ।  
तथैवाप्सरसो हृष्टाः सर्वालंकारभूषिताः ॥ १४॥  
वपुष्मन्तः सुजघनाः सर्वाङ्गशुभदर्शनाः ।  
ननृतुश्च महाभागा जगुश्चायतलोचनाः ॥ १५॥  
सुमध्याश्चारुमध्याश्च प्रियमुख्यो वराननाः ।  
अनूकाथ तथा जामी मिश्रकेशी त्वलम्बुषा ॥ १६॥  
मरीचिः शुचिका चैव विद्युत्पूर्णा तिलोत्तमा ।  
अद्रिका लक्षणा चैव रम्भा तद्वन्मनोरमा ॥ १७ ॥  
असिता च सुबाहुश्च सुप्रिया सुभगा तथा ।  
उर्वशी चित्रलेखा च सुग्रीवा च सुलोचना ॥ १८॥  
पुण्डरीका सुगन्धा च सुरथा च प्रमाथिनी ।  
नन्दा शारद्वती चैव तथान्यास्तत्र संघशः ॥ १९॥  
मेनका सहजन्या च पर्णिका पुञ्जिकस्थला ।  
एताश्चाप्सरसोऽन्याश्च प्रनृत्यन्ति सहस्रशः ॥3.70.२०॥  
धातार्यमा च मित्रश्च वरुणोंऽशो भगस्तथा ।  
इन्द्रो विवस्वान्पूषा च त्वष्टा च सविता तथा ॥२१॥  
कथितो विष्णुरित्येवं काश्यपेयो गणस्तथा ।  
इत्येते द्वादशादित्या ज्वलन्तः सूर्यवर्चसः ॥२२॥  
चक्रुस्तस्य सुरेशस्य नमस्कारं महात्मनः ।  
मृगव्याधश्च सर्पश्च निर्ऋतिश्च महाबलः ॥२३॥  
अजैकपादहिर्बुध्न्यः पिनाकी चापराजितः ।  
दहनोऽथेश्वरश्चैव कपाली च विशाम्पते ॥२४॥  
स्थाणुर्भर्गश्च भगवान् रुद्रास्तत्रावतस्थिरे ।  
प्रजानाथ! मृगव्याधः सर्प, महाबली निष्कृतिः  
अश्विनौ वसवश्चाष्टौ मरुतश्च महाबलाः ॥२५॥  
विश्वेदेवाश्च साध्याश्च तस्य प्राञ्जलयः स्थिताः ।  
शेषानुजा महाभागा वासुकिप्रमुखास्तथा ॥२६॥  
कच्छपश्चापहर्ता च तक्षकश्च महाबलः ।  
अधृष्टास्तेजसा युक्ता महाक्रोधा महाबलाः ॥२७॥  
एते नागा महात्मानस्तस्मै प्राञ्जलयः स्थिताः ।  
तार्क्ष्यश्चारिष्टनेमिश्च गरुडश्च महाबलः ॥२८॥  
अरुणश्चारुणिश्चैव वैनतेया ह्युपस्थिताः ।  
पितामहश्च भगवान् स्वयमागम्य लोककृत् ।  
प्राह चैवं गुरुः श्रीमान् सह सर्वैर्महात्मभिः ॥२९॥  
ब्रह्मोवाच  
यस्मात् प्रसूयते लोकः प्रभविष्णुः सनातनः ।  
तस्माल्लोकेश्वरः श्रीमान् विष्णुरेव भवत्वयम् ॥3.70.३०॥  
एवमुक्त्वा तु भगवान् सार्धं देवर्षिभिः प्रभुः ।  
नमस्कृत्वा सुरेशाय जगाम त्रिदिवं पुनः ॥३१॥  
स तु जातः सुरेशानः कश्यपस्यात्मजः प्रभुः ।  
नवदुर्दिनमेघाभो रक्ताक्षो वामनाकृतिः ॥३२॥  
श्रीवत्सेनोरसि श्रीमान् रोमजातेन राजता ।  
उत्फुल्ललोचनाः सर्वाः पश्यन्त्यप्सरसस्तदा ॥३३ ॥  
दिवि सूर्यसहस्रस्य भवेद् युगपदुत्थिता ।  
यदि भाः सदृशी सा स्याद् भासा तस्य महात्मनः॥३४॥  
सुरर्षिप्रतिमः श्रीमान् भूर्भुवर्भूतभावनः ।  
शुचिरोमा महास्कन्धः सर्वतेजोमयः प्रभुः ॥३५॥  
या गतिः पुण्यकीर्तीनामगतिः पापकर्मणाम् ।  
योगसिद्धा महात्मानो यं विदुर्योगमुत्तमम् ।३६।  
यस्याष्टगुणमैश्वर्यं यमाहुर्देवसत्तमम् ।  
यं प्राप्य शाश्वतं विप्रा नियता मोक्षकाङक्षिणः ॥३७।  
जन्मनो मरणाच्चैव मुच्यन्ते भवभीरवः ।  
यदेतत्तप इत्याहुः सर्वाश्रमनिवासिनः ॥३८।  
सेवन्ते यं यताहारा दुश्चरं व्रतमास्थिताः ।  
योऽनन्त इति नागेषु सेव्यते सर्वभोगिभिः ॥३९॥  
सहस्रमूर्धा रक्ताक्षः शेषादिभिरनुत्तमैः ।  
यो यज्ञ इति विप्रेन्द्रैरिज्यते स्वर्गलिप्सुभिः ॥3.70.४०।  
नानास्थानगतः श्रीमानेकः कविरनुत्तमः ।  
यं देवा यान्ति वेत्तारं यज्ञभागप्रदायिनम् ॥४१॥  
वृषार्चिश्चन्द्रसूर्याक्षं देवमाकाशविग्रहम् ।  
स प्राह त्रिदशान् सर्वान् वाचा वै परया विभुः ॥४२॥  
जानन्नपि महातेजा गतो योगेन बालताम् ।  
किं करोमि सुरश्रेष्ठाः कं वरं च ददामि वः ॥४३॥  
यत्काङ्क्षितं वै सर्वेषां तद्वै ब्रूत मुदा युताः ।  
तस्य तद् वचनं श्रुत्वा वामनस्य महात्मनः ॥४४॥  
सर्वे ते हृष्टमनसो देवाः कश्यपनन्दनम् ।  
ऊचुः प्राञ्जलयो विष्णुं सुराः शक्रपुरोगमाः ॥४५॥  
ब्रह्मणो वरदानेन हृतं नो निखिलं जगत् ।  
तपसा महता चैव विक्रमेण दमेन च ॥४६  
बलिना दैत्यमुख्येन सर्वज्ञेन महात्मना ।  
अवध्यः किल सोऽस्माकं सर्वेषां देवसत्तम ॥४७  
भवान् प्रभवते तस्य नान्यः कश्चन सुव्रत ।  
तत् प्रपद्यामहे सर्वे भवन्तं शरणार्थिनः ।  
शरण्यं वरदं देवं सर्वदेवभयापहम् ॥४८  
ऋषीणां च हितार्थाय लोकानां च सुरेश्वर ।  
प्रियार्थं च तथादित्याः कश्यपस्य तथैव च ॥४९।  
कव्यं पितॄणामुचितं सुराणां हव्यमुत्तमम् ।  
प्रवर्तेत महाबाहो यथापूर्वं सुरोत्तम ॥3.70.५०।  
आनृण्यार्थं सुरेशस्य वासवस्य महात्मनः ।  
प्रत्यानय महेन्द्रस्य त्रैलोक्यमिदमव्ययम् ॥५१ ॥  
क्रतुना वाजिमेधेन यजते स हि दानवः ।  
यत् प्रत्यानयने युक्तं लोकानां तद् विचिन्तय ॥५२॥  
वैशम्पायन उवाच  
एवमुक्तस्तदा देवैर्विष्णुर्वामनरूपधृक् ।  
प्रहर्षयन्नुवाचाथ सर्वान् देवानिदं वचः ॥५३॥  
तस्य यज्ञसकाशं मां महर्षिर्वेदपारगः ।  
बृहस्पतिर्महातेजा नयत्वङ्गिरसः सुतः ॥५४॥  
तस्याहं समनुप्राप्तो यज्ञवाटं सुरोत्तमाः ।  
विचरिष्ये यथायुक्तं त्रैलोक्यहरणाय वै ॥५५॥  
वैशम्पायन उवाच  
ततो बृहस्पतिर्धीमाननयद् वामनं प्रभुम् ।  
यज्ञवाटं महातेजा दानवेन्द्रस्य धीमतः ॥५६॥  
मौञ्जी यज्ञोपवीती च छत्री दण्डी ध्वजी तथा ।  
वामनो धूम्ररक्ताक्षो भगवान् बालरूपधृक् ॥५७॥  
तं गत्वा यत्रवाटं च ब्रह्मर्षिगणसंकुलम् ।  
आत्मना चैव भगवान् वर्णयामास तं क्रतुम् ॥५८॥  
लोकेश्वरेश्वरः श्रीमान् सुरैर्व्रह्मपुरोगमैः ।  
अध्यास्यमानो भगवानवृद्धोऽप्यथ वृद्धवत् ॥५९।  
दानवाधिपतेस्तस्य बलेर्वैरोचनस्य च ।  
यज्ञवाटमचिन्त्यात्मा जगाम सुरसत्तमः ॥3.70.६०॥  
पालितोऽपि हि दैतेयः सांग्रामिकपरिच्छदैः ।  
द्वारे दानवसम्बाधे सहसैव विवेश ह ॥६१ ॥  
ऋषिभिश्चैव मन्त्राद्यैः सर्वतः परिवारितम् ।  
दैत्यदानवराजेन्द्रमुपतस्थे बलिं बली ॥६२।  
वर्णयित्वा यथान्यायं यज्ञं यज्ञः सनातनः ।  
विस्तरेण नरश्रेष्ठ प्रयोगैर्विविधैस्तथा ॥६३॥  
शुक्रादीनृत्विजश्चापि यज्ञकर्मविचक्षणान् ।  
सर्वानेव निजग्राह चकार च निरुत्तरान् ॥६४॥  
आरादथ बलेस्तस्य ऋत्विजामभितस्तथा ।  
यज्ञमात्मानमेवासौ हेतुभिः कारणं विभुः ॥६५॥  
वैदिकैरप्रकाशैश्च पुनरप्यथ भारत ।  
प्रत्यक्षमृषिसंघानां वर्णयामास चित्रगुः ॥६६॥  
ततो निरुत्तरान् दृष्ट्वा सोपाध्यायानृषींश्च तान् ।  
अवृद्धेनापि वृद्धांस्तान् वामनेन महौजसा ॥ ६७ ॥  
अद्भुतं चापि मेने स विरोचनसुतो बली ।  
मूर्ध्ना कृताञ्जलिश्चेदमब्रवीद् विस्मितो वचः ॥६८॥  
कुतस्त्वं कोऽसि कस्यासि किं तेहास्ति प्रयोजनम् ।  
नैवंविधः परिज्ञातो दृष्टपूर्वो मया द्विजः ॥६९॥  
बालो मतिमतां श्रेष्ठो ज्ञानविज्ञानकोविदः ।  
शिष्टवाग्रूपसम्पन्नो मनोज्ञः प्रियदर्शनः ॥3.70.७० ॥  
नेदृशाः सन्ति देवानामृषीणामपि सूनवः ।  
न नागानां न यक्षाणां नासुराणां न रक्षसाम् ॥७१॥  
न पितॄणां न सिद्धानां गन्धर्वाणां तथैव च ।  
योऽसि सोऽसि नमस्तेऽस्तु ब्रूहि किं करवाणि ते ॥  
वैशम्पायन उवाच  
उक्त एवं ह्यचिन्त्यात्मा बलिना वामनस्तदा ।  
प्रोवाचोपायतत्त्वज्ञः स्मितपूर्वमिदं वचः ॥७३॥  
इति श्रीमहाभारते खिलभागे हरिवंशे भविष्यपर्वणि वामनप्राद्रुर्भावे सप्ततितमोऽध्यायः ॥ ७० ॥