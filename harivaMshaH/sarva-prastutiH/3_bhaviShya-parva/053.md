+++
title = "०५३"

+++
वैशम्पायन उवाच  
ततः प्रवृत्तोऽसुरदेवविग्रह-  
स्तदद्भुतो भाति सुरासुराकुलः ।  
वेलामतिक्रम्य युगान्तकाले  
महार्णवान्योन्यमिवाश्रयन्तः ॥ १ ॥  
नानायुधोद्द्योतविदीपिताङ्गा  
महाबला व्यायतकार्मुकास्ते ।  
रणोत्सुका वारणहस्तहस्ताः  
सुदुर्जयास्तोयदनादनादाः ॥ २ ॥  
विस्फारयन्तः सहसा धनूंषि  
चक्राणि चादित्यसमप्रभाणि ।  
समुत्क्षिपन्तो ह्यशनीश्च घोरान्  
खड्गांश्च ते वज्रमुखाश्च शक्तीः ॥ ३ ॥  
महागदाः काञ्चनपट्टनद्धा-  
स्तथायसान् कार्मुकमुद्गरांश्च ।  
शूलांश्च वृक्षांश्च विगृह्य दीप्तान्  
नदन्ति शूराः शतशो रणस्थाः॥ ४ ॥  
एतस्मिन्नन्तरे तेषामन्योन्यमभिनिघ्नताम् ।  
द्वन्द्वयुद्धान्यवर्तन्त देवानां दानवैः सह ॥ ५ ॥  
मरुतां पञ्चमो यस्तु स बाणेनाभ्ययुध्यत ।  
महाबलः सुरवरः सावित्र इति यं विदुः ॥ ६ ॥  
दनायुषायाः पुत्रस्तु बलो नाम महासुरः ।  
सोऽयुध्यत रणेऽत्युग्रो ध्रुवेण वसुना सह ॥ ७ ॥  
नमुचिश्चासुरश्रेष्ठो धरेण सह युध्यत ।  
प्रवरौ विश्वकर्माणौ ख्यातौ देवासुरेश्वरौ ॥ ८ ॥  
पुलोमा तु महादैत्यो वायुना सह युध्यत ।  
ससैन्यः पर्वताकारो रणेऽयुध्यत दंशितः ॥ ९ ॥  
हयग्रीवस्तु दितिजः सह पूष्णा त्वयुध्यत ।  
शूरेणामितवीर्येण भास्कराकारवर्चसा ॥ 3.53.१० ॥  
शम्बरस्तु महादैत्यो महामायो महासुरः ।  
भगेनायुध्यत तदा सहितो युद्धदुर्मदः ॥ ११ ॥  
शरभः शलभश्चैव दैत्यानां चन्द्रभास्करौ ।  
प्रयुद्धौ सह सोमेन शैशिरास्त्रेण धीमता ॥ १२ ॥  
विरोचनस्तु बलवान् बलेर्बलवतः पिता ।  
विष्वक्सेनेन साध्येन देवेन च स युध्यत ॥ १३ ॥  
कुजम्भस्तु महातेजा हिरण्यकशिपोः सुतः ।  
अंशेनायुध्यत तदा प्रासप्रहरणेन वै ॥ १४ ॥  
असिलोमा तु बलिना मारुतेन समं विभो ।  
तदायुध्यत दीप्तास्यो विकृतः पर्वतायुधः ॥ १५ ॥  
दनायुषायाः पुत्रस्तु वृत्रो नाम महासुरः ।  
अश्विभ्यां देववैद्याभ्यां सह युध्यत संयुगे ॥१६ ॥  
एकचक्रस्तु दितिजश्चक्रहस्तो दुरासदः ।  
सहायुध्यत देवेन साध्येन दितिजारिणा १७ ॥  
बलस्तु मधुपिङ्गाक्षो वृत्रभ्राता महासुरः ।  
मृगव्याधेन रुद्रेण सहायुध्यत वीर्यवान् १८ ॥  
राहुस्तु विकृताकारः शतशीर्षा महोदरः ।  
अजैकपादेन रणे सहायुध्यत दंशितः ॥ १९ ॥  
केशी तु दानवश्रेष्ठः प्रावृट्कालाम्बुदप्रभः ।  
धनेश्वरेण भीमेन सहायुध्यत संयुगे ॥ 3.53.२० ॥  
वृषपर्वा तु बलिना पावनेन महारणे ।  
विश्वेदेवेन विश्वेशः सहायुध्यत वीर्यवान् ॥२१ ॥  
प्रह्रादस्तु महावीर्यो वीरैः स्वैस्तनयैर्वृतः ।  
युयुधे सह कालेन रणे काल इवापरः ॥ २२॥  
अनुह्रादः कुबेरेण धनदेन महारणे ।  
गदाहस्तेन युयुधे क्षोभयन् रिपुवाहिनीम् ॥ २३ ॥  
विप्रचित्तिस्तु दैतेयो वरुणेन महात्मना ।  
प्रवृत्तो वै रणं कर्तुं दैत्यानां नन्दिवर्धनः ॥ २४ ॥  
बलिस्तु सह शक्रेण सुरेशेन महात्मना ।  
युयुधे देवराजेन बलिना बलवान् रणे ॥ २५ ॥  
शेषा देवाश्च दैत्याश्च जघ्नुरन्योन्यमाहवे ।  
विनर्दन्तो महानादान् प्रासासिशरशक्तिभिः ॥ २६॥  
अदृश्यन्त महोत्पाता ये प्रोक्ता जगतः क्षये ।  
मारुताः सप्त ते क्षुब्धा व्यशीर्यन्त महीधराः ॥ २७ ॥  
सप्त चैवोत्थिताः सूर्याः शोषयन्तो महार्णवान् ।  
बहुनाभिद्यत धरा वायुना मथिता यथा ॥ २८ ॥  
व्युत्थिताश्च महामेघाः शक्रचापाङ्कितोदराः ।  
प्रणेदुः सर्वभूतानि सर्वाः सतिमिरा दिशः ॥ २९ ॥  
देवानामजयो घोरो दृश्यते कालनिर्मितः ।  
घोरोत्पातः समुद्भूतो युगान्तसमये यथा ॥ 3.53.३० ॥  
न ह्यन्तरिक्षं न दिशो न भूमि-  
र्न भास्करोऽदृश्यत रेणुजालैः ।  
ववुश्च वातास्तुमुलाः सधूमा  
दिशश्च सर्वास्तिमिरोपगूढाः ॥ ३१ ॥  
एते चान्ये च बहवो दृश्यन्ते देवनिर्मिताः ।  
भूमौ तथान्तरिक्षे च महोत्पाताः समन्ततः ॥ ३२ ॥  
तद् युद्धं देवदैत्यानां भीमानां भीमदर्शनम् ।  
अपश्यत गुरुर्ब्रह्मा सर्वैरेव सुरैः सह ॥ ३३ ॥।  
वेदैश्चतुर्भिः साङ्गैश्च विद्याभिश्च सनातनः ।  
पद्मयोनिर्वृतः श्रीमान् सिद्धैश्च परमर्षिभिः ॥३४॥  
नानामणिस्तम्भसहस्रचित्र-  
मारुह्य यानं ददृशे स्वयम्भूः ।  
सुभास्वरं भूतसहस्रयुक्तं  
प्रदीप्यमानो वपुषा वरेण । ३५ ॥  
सुतप्तजाम्बूनदभक्तिचित्र-  
मानन्दभेरीशतसम्प्रणादम् ।  
नक्षत्रचण्डांशुभिरंशुमन्तं  
वैदूर्यसोमार्कविभूषिताङ्गम् ॥ ३६॥  
तमात्मजा वै पुलहः पुलस्त्य-  
स्तथा मरीचिर्भृगुरङ्गिराश्च ।  
ऋक्सामभिः सम्यगभिष्टुवन्तः  
सेवन्ति देवं वरदं विमाने ॥ ३७ ॥  
तं पावका लोकगुरुं स्वयंभुवं  
साङ्गाश्च वेदा मखदेवताश्च ।  
सेवन्ति देवं भुवनेश्वरेशं  
भूतानि चान्यानि महानुभावम् ॥ ३८॥  
एते बभूवुश्च महर्षिसंघा  
'वैश्वानराः पावकयोनयश्च ।  
सर्वे ययुर्देवपुरोहिताश्च  
युद्धोत्सुकाः सर्वसुरासुराणाम्॥ ३९ ॥  
योगेश्वरा षट् च दिवाकराभा  
विभूषणैर्भूषितसर्वदेहाः ।  
अन्तहिता वै ददृशुर्नभःस्था  
नारायणश्चैव नरश्च देवाः ॥ 3.53.४० ॥  
वक्त्रैश्चतुर्वेदधरैश्चतुर्भिः  
सम्पूर्णचन्द्रप्रतिमैः सुकान्तैः ।  
सर्वा दिशो निस्तिमिराश्चकार  
नवोदितोऽसौ शरदीव चन्द्रः ॥ ४१॥  
इति श्रीमहाभारते खिलभागे हरिवंशे भविष्यपर्वणि देवासुरयुद्धे सनकादिकागमनं नाम त्रिपञ्चाशत्तमोऽध्यायः ॥ ५३ ॥