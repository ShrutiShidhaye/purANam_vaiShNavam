+++
title = "०२७"

+++
वैशम्पायन उवाच  
मधोर्निपतनं दृष्ट्वा सर्वभूतानि पुष्करे ।  
प्रहृष्टानि प्रगायन्ति प्रनृत्यन्ति च सर्वशः ॥ १ ॥  
सुपार्श्वो गिरिमुख्यस्तु काञ्चनैः शिखरोत्तमैः ।  
बहुधातुविचित्रैश्च खं लिखन्निव चाबभौ ॥ २ ॥  
गिरयश्चाभिशोभन्ते धातुभिः समरञ्जिताः ।  
प्रांशुभिः शिखराग्रैश्च सविद्युत इवाम्बुदाः ॥ ३ ॥  
पक्षवातोद्धतो रेणुश्चूर्णैः साञ्जनवालुकैः ।  
छादयन् पर्वताग्राणि महामेघ इवाबभौ ॥ ४ ॥  
मेघसंश्लिष्टशिखराः पक्षविक्षिप्तपादपाः ।  
काञ्चनोद्भेदबहुलाः खे तिष्ठन्तीव पर्वताः ॥ ५ ॥  
पक्षवन्तः सशिखरा हेमधातुभिरञ्जिताः ।  
पवनेन समुद्भूतास्त्रासयन्ति विहङ्गमान् ॥ ६ ॥  
काञ्चनाः पर्वताः सर्वे स्फाटिकैर्मणिभिश्चिताः ।  
सूर्यकान्तैश्च बहुभिश्चन्द्रकान्तैश्च निर्मलाः ॥ ७ ॥  
हिमवांश्च महाशैलः श्वेतैर्धातुभिराचितः ।  
काञ्चनैः शिखराग्रैश्च सूर्यपादप्रकाशितैः ॥ ८ ॥  
मणिभिश्च प्रकाशद्भिः पक्षान्तरविनिःसृतैः ।  
ताम्रपुष्पैश्च शिखरैर्दीप्यमानैः स्वतेजसा ॥ ९ ॥  
मन्दरश्चोग्रशिखरः स्फाटिकैर्मणिभिश्चितः ।  
वज्रगर्भो निरालम्बैः स्वर्गोपम इवाबभौ ॥ 3.27.१० ॥  
सहस्रशृङ्गः कैलासः शिलाधातुविभूषितः ।  
तोरणैश्चैव निबिडैः प्रांशुभिश्चैव पादपैः ॥ ११ ॥  
प्रवादयद्भिर्गन्धर्वैः किन्नरैश्च प्रगायिभिः ।  
देवकन्याङ्गरागैश्च प्रक्रीडाद्रिरिवाबभौ ॥ १२ ॥  
मधुरैर्वाद्यगीतैश्च नृत्यैश्चाभिनयोद्गतैः ।  
शृङ्गारैः साङ्गहारैश्च कैलासो मदनायते ॥ १३ ॥  
आदित्याभासिभिः शृङ्गैर्भिन्नाञ्जनचयोपमैः ।  
विन्ध्यो नीलाम्बुदश्यामो विभिन्न इव तोयदः ॥ १४ ॥  
धात्वर्थं सर्वभूतानां मेरुपृष्ठे महाबले ।  
निर्वेमुर्विमलं तोयं मेघजालैरिवोत्तमैः ॥ १५ ॥  
शिलाभिर्बहुचित्राभिर्धातुभिर्बहुरूपिभिः ।  
प्रस्रवद्भिर्गुहाद्वारैः सलिलं स्फटिकप्रभम् ॥ १६ ॥  
ग्रीष्मान्ते वायुसंगूढा घना इव सविद्युतः ।  
चित्रैः पुष्पैस्तरुगणाः शोभन्त इव भूषिताः ॥ १७ ॥  
नागाः कनकसम्भूतैर्विचित्रैरिव भूषिताः ।  
विहंगमाभिलीनाश्च लतास्तरुसमाश्रिताः ॥ १८ ॥  
विलम्बन्त्यः सपुष्पाश्च नृत्यन्ते वायुघट्टिताः ।  
पवनेन समुद्भूता महता माधवेऽहनि ॥ १९ ॥  
मुमुचुः पुष्पसंघातं तोयं वेलेव वर्षति ।  
फलवद्भिश्च विपुलैः शास्त्रास्कन्धावरोहिभिः ।  
पादपैर्वर्णबहुलैर्ध्रियेत च वसुंधरा ॥ 3.27.२० ॥  
मधुप्रिया मधुकरा मधुमत्ता विहंगमाः ।  
घोषयन्तीव गायन्तः कामस्यागमसम्भवम् ॥ २१ ॥  
विष्णुर्मधोर्निहन्ता च चकार मधुवाहिनीम् ।  
नदीं प्रस्रवनिर्भेदां सुतीर्था बहुलोदकाम् ॥ २२ ॥  
अंगारवर्णसिकतां मधुतीर्थां मनोरमाम् ।  
विमलैरम्बुभिः पूर्णां पुष्पसंचयवाहिनीम् ॥ २३ ॥  
विवेश पुष्करं सा तु ब्रह्मणो वाक्यनोदिता ।  
ऋषिभिश्चानुचरिता ब्रह्मतन्त्रनिषेविभिः ॥ २४ ॥  
धात्री कपिलरूपेण गौर्भूत्वा क्षरते पयः ।  
मधुरं वितते यज्ञे ब्रह्मणो वाक्यचोदिता ॥ २५ ॥  
सरश्च पृथिवीभूतं संधातुं प्राप्तवन्महीम् ।  
शुद्धं च भजते लोकं शाश्वतं परमाद्भुतम् ॥ २६ ॥  
सरस्वत्याः समुद्भूतं ब्रह्मक्षेत्रे तमोनुदम्।  
मरुतीर्थमतिक्रम्य पुष्करेषु विसर्पति ॥ २७ ॥  
सुचारुरूपा धर्मज्ञा अजा रूपेण छादयन् ।  
रूपं कनकवर्णाभं तपोयुक्तेन चेतसा ॥ २८  
अजगन्धकृतोन्मुक्तः सम्भूतः पर्वतो महान् ।  
गुरुद्धारगुणप्राणः शाश्वतः सिद्धसेवितः ॥ २९ ॥  
वेदिकाभिः सुचित्राभिः काञ्चनाभिर्विराजितः ।  
पुष्कराणि परीतानि त्वष्ट्रा विपुलदक्षिण ॥ 3.27.३० ॥  
महामेरोर्यथा रूपं पञ्चभिर्धातुभिर्वृतः ।  
चेतना याभिसम्पन्नो रूपेणाद्भुतदर्शनः ॥ ३१ ॥  
करिष्याम्यहमप्येतन्मनसा धर्मचारिणम् ।  
रूपं बहुविधं लोके पार्थिवीं चेतनां तथा ॥ ३२ ॥  
त्रींश्च लोकान् प्रपद्येयं पञ्चभिर्धातुलक्षणैः ।  
षष्ठेन च ससर्जेयं मनसा धर्मचारिणीम् ॥ ३३ ॥  
सङ्गेषु भावमोहाभ्यां पश्यन्ति च समृद्धयः ।  
विमुक्ताः सर्वसङ्गेभ्यो धारयन्ति परिग्रहान् ॥ ३४ ॥  
न च विन्देत मां कश्चिन्मनसा कामरूपिणम् ।  
पञ्चधातुनिबद्धश्च नानाभाषितचोदनः ॥ ३५ ॥  
ये च विष्णुमधीयन्ते बहुधा कामविग्रहैः ।  
ते मां पश्येयुरव्यक्तं तपसा दग्धकिल्बिषाः ॥ ३६ ॥  
ये च मामभिरोहेयुर्नरा धर्मपथे स्थिताः ।  
तेऽपि स्वर्गजितः सन्तः पश्येयुर्मां गतक्लमाः ॥ ३७ ॥  
यश्चैव पर्वतः प्रांशुर्मेरुपृष्ठे व्यवस्थितः ।  
एतमारुह्य युध्येयुः प्राणत्यागे सुनिर्मलाः ॥ ३८ ॥  
अप्सरोभिः समागम्य विचरेयुर्मनोजवाः ।  
नन्दनं वनमारुह्य काम्यकं च महद्वनम् ॥ ३९ ॥  
इमां विद्यां समास्थाय मद्भक्ताः पुष्करेष्विह ।  
शरीरं क्षपयिष्यन्ति व्रतैर्बहुविधैः कृतैः ॥ 3.27.४० ॥  
सिद्धिं प्राप्य क्रमेयुस्ते कामैर्बहुविधैर्नराः ।  
इमं लोकममुं चैव सम्पतेयुर्यथासुखम् ॥ ४१ ॥  
गौरी सिद्धेतिव्याख्याता त्रिषु लोकेषु विद्यया ।  
प्रभावं तपसा वृत्तं दर्शयन्ती समाहिताः ॥ ४२ ॥  
षण्णां ज्ञानाभिसंधीनामभिज्ञानात् ससंग्रहाः ।  
भवेयुस्ते निरारम्भा धातुनिर्मुक्तबन्धनाः ॥ ४३ ॥  
सहस्रगुणमप्यत्र दत्त्वा दानफलादिव ।  
अविमानेन विप्राणां मनःशुद्धेन कर्मणा ॥ ४४ ॥  
सर्वत्रैवाप्रमेयेण अत्यन्तं फलमाप्नुयुः ।  
अमुष्मिँल्लोके धर्मज्ञाः सह सर्वकुलोद्भवैः ॥ ४५ ॥  
येषामिह च सांनिध्यं यज्ञे ब्राह्मणसंकुले ।  
ते भूयो यजमानाद्या अभिषिच्य पुनः पुनः ॥ ४६ ॥  
तथा तां मन्यसे गौरीं मनसा धर्मचारिणीम् ।  
अनुग्रहाय भूतानां तन्ममाग्रे तपोधने ॥ ४७ ॥  
सत्य एष परोऽविद्ये भविता नात्र संशयः ।  
नाफलो विद्यते धर्मश्चरितो धर्मचारिणा ॥ ४८ ॥  
इति श्रीमहाभारते खिलभागे हरिवंशे भविष्यपर्वणि पौष्करे सप्तविंशोऽध्यायः॥ २७ ॥