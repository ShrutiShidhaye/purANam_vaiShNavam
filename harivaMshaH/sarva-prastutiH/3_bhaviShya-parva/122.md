+++
title = "१२२"

+++
वैशम्पायन उवाच  
द्वे सेने संगते राजन् सध्वजे सपरिच्छदे ।  
महापरिघसंकीर्णे गदाशक्तिसमाकुले ॥ १ ॥  
भेरीझर्झरसम्पूर्णे डिण्डिमारावसंकुले ।  
प्रगृहीतमहाशस्त्रशूलासिवरकार्मुके ॥ २ ॥  
परस्परकृतोत्साहे चक्राते युद्धमुल्बणम् ।  
ते शराः कार्मुकोत्सृष्टा निर्भिद्याथ शरीरिणाम् ॥ ३॥  
शरीराणि महाराज जग्मुर्दूरं सहस्रशः ।  
भटबाहुविनिर्मुक्ताः खड्गा निर्भिद्य वक्षसि ॥ ४ ॥  
स्फुरन्तश्च तथा राजञ्छिरांस्याहृत्य खं ययुः ।  
परिघाश्च तथा राज्ञां बाहुभिः परिचोदिताः ॥ ५ ॥  
तिलशश्चक्रुरतुलं शरीरं नृपरक्षसाम् ।  
दैत्यानां कुर्वतां नादमन्योन्यवधकाङ्क्षिणाम् ॥ ६ ॥  
दैत्या रक्षांसि राजेन्द्र राजानश्च समन्ततः ।  
अन्योन्यं परिघैर्जघ्नुश्चापमुक्तैः शिलाशितैः ॥ ७ ॥  
शरैश्च भोगिभोगाभैस्तीक्ष्णमन्ये महाबलाः ।  
राक्षसा दानवाश्चान्ये मत्तमातङ्गविक्रमाः ॥ ८ ॥  
अन्योन्यं जघ्निरे राजंश्चापमुक्तैर्महाशरैः ।  
नागा नागैर्महाराज हया अश्वैः समन्ततः ॥ ९ ॥  
रथा रथैः समाजग्मुः सादिनः सादिभिस्तथा ।  
पट्टिशासिशरव्रातैः कुन्तैः सायककर्षणैः ॥ 3.122.१० ॥  
सशक्तिपरिघपासपरश्वधसमाकुलैः ।  
भिन्दिपालैर्महारौद्रैर्जघ्नुरन्योन्यमाहवे ॥ ११ ॥  
अन्योन्यं जघ्निरे राजंश्चापमुक्तैः शिलाशितैः ।  
राक्षसा दानवा राजन् क्षत्रियाश्च समन्ततः ।  
इतश्चेतश्च धावन्तः कुर्वन्तो विस्वरं रवम् ॥ १२ ॥  
हताः केचिन्महाराज पेतुरुर्व्यां महासिभिः ।  
केचिन्मथितमस्तिष्का गदाभिर्वीर्यवत्तमाः ॥ १३ ॥  
भिन्नग्रीवा महाराज परिघैः परिघायुधैः ।  
यमराष्द्रं गताः केचित् केचित् स्वर्गं समाययुः ॥१४।  
अप्सरोभिः समासेदुः पश्यन्तः स्वं कलेवरम् ।  
केचित्स्वांश्च परांश्चैव हत्वा भ्रान्ता इवाभवन् ॥ १५॥  
एतस्मिन्नन्तरे राजञ्छङ्खा भेर्यः सहस्रशः ।  
सस्वनुः सर्वतः सैन्ये मृदङ्गा बहवस्तथा ॥ १६ ॥  
मध्यंदिनगते सूर्ये तापं दधति घोरवत् ।  
ततः पिशाचा विकृताः करालविततोदराः ॥ १७ ॥  
राक्षसाश्च महाघोराः पिशितं केशशाद्बलम् ।  
मुदिता भक्षयामासुः पिबन्तः शोणितं वहु ॥ १८ ॥  
संचितानि शवान्यासन् कबन्धाः खड्गपातिताः ।  
विभज्य देशं बहुशो युद्धभूमौ शवाशिनः ॥ १९॥  
अथ श्येना मृगाश्चैव कङ्का गृध्रास्तथा परे ।  
तुण्डैः शवान् विनिष्कृष्य भक्षयन्ति ततस्ततः ॥3.122.२० ॥  
सप्ताशीतिसहस्राणि हता नागा नृपोत्तम ।  
त्रिंशत्सहस्रमयुतं निहता हयसत्तमाः ॥ २१ ॥  
हतं लक्षं महाराज रथानां रथिभिः सह ।  
त्रिंशत्कोट्यो हतास्तत्र सादिनः सायुधा भृशम् ॥२२।  
मध्यंदिनगते सूर्ये हताः केचन निर्गताः ।  
केचिच्च तृषिता राजन् विविशुः पुष्करं सरः ॥ २३  
केचिद् भूमिं समालिङ्ग्य भीता इत्यब्रुवन् रणे ।  
मुक्तकेशाः पतन्ति स्म रथान् संत्यज्य केचन ॥२४॥  
संदष्टौष्ठपुटाः केचित् सादिनः पुरतो हताः ।  
अत्यद्भुतं महायुद्धमासीत् पुष्करतीर्थके ।  
यथा देवासुरं युद्धमासीत् पूर्वं नृपोत्तम ॥ २५ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने संकुल युद्धे द्वाविंशत्यधिकशततमोऽध्यायः ॥ १२२ ॥