+++
title = "०३७"

+++
वैशम्पायन उवाच ॥  
त्रयाणामपि लोकानामादित्यानां च भारत ॥  
चकार शक्रं राजानमादित्यसमतेजसम् ॥ १ ॥  
स वज्री कवची विष्णुरदित्यामभिजज्ञिवान् ॥  
स्मृतेः सहायो द्युतिमान्यथा सोऽध्वर्युभिः स्तुतः ॥ २ ॥  
जातमात्रोऽथ भगवान्स कुशैर्ब्राह्मणैर्धृतः ॥  
तदाप्रभृति देवेशः कौशिकत्वमुपागतः ॥ ३ ॥  
अभिषिच्याधिराज्ये तु सहस्राक्षं पुरंदरम् ॥  
ब्रह्मा क्रमेण राज्यानि व्यादेष्टुमुपचक्रमे ॥ ४ ॥  
यज्ञानां तपसां चैव ग्रहनक्षत्रयोस्तथा ॥  
द्विजानामोषधीनां तु सोमं राज्येऽभ्यषेचयत् ॥ ५ ॥  
दक्षं प्रजापतीनां तु अम्भसां वरुणं पतिम् ॥  
पितॄणां सर्वनिधनं कालं वैश्वानरं प्रभुम् ॥६॥  
गन्धानां चैव सर्वेषां भूतानां च शरीरिणाम् ॥  
शब्दाकाशबलानां च वायुरीशस्तदा कृतः ॥ ७ ॥  
सर्वभूतपिशाचानां मृत्यूनां च गवां तथा ॥  
उत्पातग्रहरोगाणां व्याधीनां तु तथैव च ॥ ८ ॥  
व्रतानां चेव सर्वेषां महादेवः कृतः प्रभुः ॥  
यक्षाणां राक्षसानां च गुह्यकानां धनस्य च ॥ ९ ॥  
रत्नानां चैव सर्वेषां कृतो वैश्रवणः प्रभुः ॥  
सर्वेषां दंष्ट्रिणां शेषो नागानामथ वासुकिः ॥ 3.37.१० ॥  
सरीसृपाणां सर्वेषां प्रभुर्वै तक्षकः कृतः ॥  
सागराणां नदीनां च मेषानां वर्षणस्य च ॥  
आदित्यानामवरजः पर्जन्योऽधिपतिः कृतः ॥ ११ ॥  
गन्धर्वाणामधिपतिस्तथा चित्ररथः कृतः ॥  
सर्वाप्सरोगणानां च कामदेवः प्रभुः कृतः ॥ १२ ॥  
चतुष्पदानां सर्वेषां वाहनानां च सर्वशः ॥  
महेश्वरध्वजः श्रीमान् गोवृषोऽधिपतिः कृतः ॥१३॥  
दैत्यानां च महातेजा हिरण्याक्षः प्रभुः कृतः ॥  
हिरण्यकशिपुश्चैव यौवराज्येऽभिषेचितः ॥ १४ ॥  
गणानां कालकेयानां महाकालः प्रभुः कृतः ॥  
अनायुषायाः पुत्राणां वृत्रो राजा तदा कृतः ॥१५॥  
सिंहिकातनयो यस्तु राहुर्नाम महासुरः ॥  
उत्पातानामनेकानामशुभानां प्रभुः कृतः ॥ १६ ॥  
ऋतूनामथ सर्वेषां युगानां चैव भारत ॥  
पक्षाणां चेव मासानां तथैव तिथिपर्वणाम् ॥ १७ ॥  
कलाकाष्ठामुहूर्तानां गतेरयनयोस्ततः ॥  
कृतः संवत्सरो राजा योगस्य गणितस्य च ॥ १८ ॥  
पक्षिणां चैव सर्वेषां चक्षुषां च महाबलः ॥  
सुपर्णो भोगिनां चैव गरुडोऽधिपतिः कृतः ॥ १९ ॥  
अरुणो गरुडभ्राता जपापुष्पचयप्रभुः ॥  
योगानां चैव सर्वेषां साध्यानामधिपः कृतः ॥ 3.37.२० ॥  
पुत्रोऽस्य विरथो नाम कश्यपस्य प्रजापतेः ॥  
राजा प्राच्यां दिशि तथा वासवेनाधिपः कृतः ॥२१॥  
आदित्यस्य विभोः पुत्रो धर्मराजो महायशाः ॥  
दक्षिणस्यां दिशि यमो महेन्द्रेणैव सत्कृतः ॥ २२ ॥  
कश्यपस्यौरसः पुत्रः सलिलान्तर्गतः सदा ॥  
अम्बुराज इति ख्यातः प्रतीच्यां दिशि पार्थिवः ॥ २३ ॥  
पुलस्त्यपुत्रो द्युतिमान्महेन्द्रप्रतिमः प्रभुः ॥  
एकाक्षः पिङ्गलो नाम सौम्यायां दिशि पार्थिवः॥ २४ ॥  
एवं विभज्य राज्यानि स्वयंभूर्लोकभावनः ॥  
लोकांश्च त्रिदिवे दिव्यानददत्स पृथक् पृथक् ॥ २५ ॥  
कस्यचित्सूर्यसंकाशान्कस्यचिद्वह्निसन्निभान् ॥  
कस्यचित्सुष्ठुविद्योतान्कस्यचिच्चन्द्रनिर्मलान् ॥ २६ ॥  
नानावर्णान्कामगमाननेकशतशो जनान् ॥  
स तान्त्सुकृतिनां लोकान्पापदुष्कृतिदुर्लभान् ॥ २७ ॥  
येषां भासो विभान्त्यग्रे सौम्यास्तारागणा इव ॥  
एते सुकृतिनां लोका ये जाताः पुण्यकर्मिणः ॥ २८ ॥  
ये यजन्ति मखैः पुण्यैः समाप्तवरदक्षिणैः ॥  
स्वदारनिरताः क्षान्ता ऋजवः सत्यवादिनः ॥ २९ ॥  
दीनानुग्रहकर्तारो ब्रह्मण्या लोभवर्जिताः ॥  
संत्यक्तरजसः सन्तो यान्ति तत्र तपोमलाः ॥ 3.37.३० ॥  
एवं नियुज्य तनयान्त्स्वयं लोकपितामहः ॥  
पुष्करं ब्रह्मसदनमारुरोह प्रजापतिः ॥ ३१ ॥  
सर्वे स्वयंभुदत्तेषु पालनेषु दिवौकसः ॥  
रेमिरे स्वेषु लोकेषु महेन्द्रेणाभिपालिताः ॥ ३२ ॥  
स्वयंभुवा शक्रपुरःसरा सुराः कृता यथार्हं प्रतिपालनेषु ते ॥  
यशो दिवं च प्रतिपेदिरे शुभं मुदं च जग्मुर्मखभागभोजिनः ॥ ३३ ॥  
इति श्रीमहाभारते खिलेषु हरिवंशे भविष्यपर्वणि सप्तत्रिंशोऽध्यायः ॥ ३७ ॥