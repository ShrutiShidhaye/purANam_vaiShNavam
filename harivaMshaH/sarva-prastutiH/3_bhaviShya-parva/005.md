+++
title = "००५"

+++
सूत उवाच  
इत्येवमाश्वासयतो राजानं जनमेजयम् ।  
अतीतानागतं वाक्यमृषेः परिषदा श्रुतम् ॥ १ ॥  
अमृतस्येव संवाहः प्रभा चन्द्रमसो यथा ।  
अतर्पयत तच्छ्रोत्रं महर्षेर्वाक्ययो रसः ॥ २ ॥  
धर्मकामार्थसंयुक्तं करुणं वीरहर्षणम् ।  
रमणीयं तदाख्यानं कृत्स्नं परिषदा श्रुतम् ॥ ३ ॥  
केचिदश्रूणि मुमुचुः श्रुत्वा दध्युस्तथापरे ।  
इतिहासं तमृषिणा पाणाविव निदर्शितम् ॥ ४ ॥  
सदस्यान् सोऽभ्थनुज्ञाय कृत्वा चापि प्रदक्षिणाम्।  
पुनर्द्रक्ष्याम इत्युक्त्वा जगाम भगवानृषिः ॥ ५ ॥  
अनुजग्मुस्तदा सर्वे प्रयान्तमृषिसत्तमम् ।  
लोके प्रवदतां श्रेष्ठं ये विशिष्टास्तपोधनाः ॥ ६ ॥  
याते भगवति व्यासे तदा ब्रह्मर्षिभिः सह ।  
ऋत्विजः पार्थिवाश्चैव प्रतिजग्मुर्यथागतम् ॥ ७ ॥  
पन्नगानां सुघोराणां कृत्वा तां वैरयातनाम् ।  
जगाम रोषमुन्मृज्य राजा विषमिवोरगः ॥ ८ ॥  
होत्राग्निदीप्तशिरसं परित्राय च तक्षकम् ।  
आस्तीकोऽथाश्रमपदं जगाम स महामुनिः ॥ ९ ॥  
राजापि हास्तिनपुरं जगाम स्वजनावृतः ।  
अन्वशासच्च मुदितस्तदा प्रमुदिताः प्रजाः ॥ 3.5.१० ॥  
कस्यचित् त्वथ कालस्य स राजा जनमेजयः ।  
दीक्षितो वाजिमेधेन विधिवद् भूरिदक्षिणः ॥ ११ ॥  
संज्ञप्तमश्वं तत्रास्य देवी काश्या वपुष्टमा ।  
संविवेशोपगम्याथ विधिदृष्टेन कर्मणा ॥ १२ ॥  
तां तु सर्वानवद्याङ्गीं चकमे वासवस्तदा ।  
संज्ञप्तमश्वमाविश्य तया मिश्रीबभूव सः ॥ १३ ॥  
तस्मिन् विकारे जनिते विदित्वा तत्त्वतश्च तत् ।  
असंज्ञप्तोऽयमश्वस्ते ध्वंसेत्यध्वर्युमब्रवीत् ॥ १४ ॥  
अध्वर्युर्ज्ञानसम्पन्नस्तदिन्द्रस्य विचेष्टितम् ।  
कथयामास राजर्षेः शशाप स पुरंदरम् ॥ १५ ॥  
जनमेजय उवाच  
यद्यस्ति मे यज्ञफलं तपो वा रक्षतः प्रजाः ।  
फलेनानेन सर्वेण ब्रवीमि श्रूयतामिदम् ॥ १६ ॥  
अद्यप्रभृति देवेन्द्रमजितेन्द्रियमस्थिरम् ।  
क्षत्रिया वाजिमेधेन न यक्ष्यन्तीति शौनक ॥ १७ ॥  
ऋत्विजश्चाब्रवीत् क्रुद्धः स राजा जनमेजयः ।  
दौर्बल्यं भवतामेतद् यदय धर्षितः क्रतुः ॥ १८ ॥  
विषये मे न वस्तव्यं गच्छध्वं सह बान्धवैः ।  
इत्युक्तास्तत्यजुर्विप्रास्तं नृपं जातमन्यवः ॥ १९ ॥  
अमर्षादन्वशासच्च पत्नीशालागताः स्त्रियः ।  
राजा परमधर्मज्ञस्तामसौ जनमेजयः ॥ 3.5.२० ॥  
असतीं वपुष्टमामेतां निर्यातयत मे गृहात् ।  
यया मे चरणौ मूर्ध्नि पातितौ रेणुगुण्ठितौ ॥ २१ ॥  
शौण्डीर्यं मेऽनया भग्नं यशो मानश्च दूषितः ।  
न चैनां द्रष्टुमिच्छामि परिक्लिष्टामिव स्रजम् ॥ २२ ॥  
न स्वादु सोऽश्नाति नरः सुखं स्वपिति वा रहः ।  
अन्वास्ते यः प्रियां भार्यां परेण मृदितामिह ।  
पुनर्नैवोपभुञ्जीत श्वावलीढं हविर्यथा ॥ २३ ॥  
एवमुच्चैः प्रभाषन्तं क्रुद्धं पारीक्षितं नृपम् ।  
गन्धर्वराजः प्रोवाच विश्वावसुरिदं वचः ॥ २४ ॥  
विश्वावसुरुवाच  
त्रियज्ञशतयज्वानं वासवस्त्वां न मृष्यते ।  
अप्सरास्तेन पत्नी ते विहितेयं वपुष्टमा ॥ २५ ॥  
रम्भानामाप्सरा देवी काशिराजसुता मता ।  
सैषा योषिद्वरा राजन् रत्नभूतानुभूयताम् ॥ २६ ॥  
यज्ञे विवरमासाद्य विघ्नमिन्द्रेण ते कृतम् ।  
यज्वा ह्यसि कुरुश्रेष्ठ समृद्ध्या वासवोपमः ॥ ९७ ॥  
बिभेत्यभिभवाच्छक्रस्तव क्रतुफलैर्नृप ।  
तस्मादावर्तितश्चैव क्रतुरिन्द्रेण ते विभो ॥ २८ ॥  
मायैषा वासवेनेह प्रयुक्ता विघ्नमिच्छता ।  
क्रतोर्विवरमासाद्य संज्ञप्तं दृश्य वाजिनम् ॥ २९ ॥  
रतिमिन्द्रेण रम्भायां मन्यसे यां वपुष्टमाम् ।  
अथ ते गुरवः शप्तास्त्रियज्ञशतयाजिनः ॥ 3.5.३० ॥  
भ्रंशितस्त्वं च विप्राश्च बलादिन्द्रसमादिह ।  
त्वत्तश्चैव सुदुर्धर्षात् त्रियज्ञशतयाजिनः ॥ ३१ ॥  
बिभेति हि सदा त्वत्तो ब्राह्मणेभ्योऽपि वासवः ।  
एकेन वै तदुभयं तीर्णे शक्रेण मायया ॥ ३२ ॥  
स एष सुमहातेजा विजिगीषुः पुरंदरः ।  
कथमन्यैरनाचीर्णं नप्तुर्दारानतिक्रमेत् ॥ ३३ ॥  
यथैव हि परा बुद्धिः परो धर्मः परो दमः ।  
यथैव परमैश्वर्यं कीर्तितं हरिवाहने ।  
तथैव त्वयि दुर्धर्षे त्रियज्ञशतयाजिनि ॥ ३४ ॥  
मा वासवं मा च गुरुमात्मानं मा वपुष्टमाम् ।  
गच्छ दोषेण कालो हि सर्वथा दुरतिक्रमः ॥ ३५ ॥  
ऐश्वर्येणाश्वमाविश्य देवेन्द्रेणासि रोषितः ।  
आनुकूल्येन देवस्य वर्तितव्यं सुखार्थिना ॥ ३६ ॥  
दुस्तरं प्रतिकूलं हि प्रतिस्रोत इवाम्भसः ।  
स्त्रीरत्नमुपभुङ्क्ष्वेमामपापां विगतज्वरः ॥ ३७ ॥  
अपापास्त्यज्यमाना वै त्यजेयुरपि योषितः ।  
अदुष्टास्तु स्त्रियो राजन्दिव्यास्तु सविशेषतः॥ ३८ ॥  
भानोः प्रभा शिखा वह्नेर्वेदी होत्रे तथाहुतिः ।  
परामृष्टाप्यसंसक्ता नोपदुष्यन्ति योषितः ॥ ३९ ॥  
ग्राह्या लालयितव्याश्च पूज्याश्च सततं बुधैः ।  
शीलवत्यो नमस्कार्याः पूज्याः श्रिय इव स्त्रियः॥ 3.5.४० ॥  
इति श्रीमहाभारते खिलभागे हरिवंशे भविष्यपर्वणि विश्वावसुवाक्ये पञ्चमोऽध्यायः ॥ ५ ॥