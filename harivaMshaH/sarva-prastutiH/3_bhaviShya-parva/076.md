+++
title = "०७६"

+++
वैशम्पायन उवाच  
ततः संचिन्तयामास गरुडं पक्षिपुङ्गवम् ।  
आगच्छ त्वरितं तार्क्ष्य इति विष्णुर्जगत्पतिः ॥ १ ॥  
ततः स भगवांस्तार्क्ष्यो वेदराशिरिति स्मृतः ।  
बलवान् विक्रमी योगी शास्त्रनेता कुरूद्वह ॥ २ ॥  
यज्ञमूर्तिः पुराणात्मा साममूर्द्धा च पावनः ।  
ऋग्वेदपक्षवान् पक्षी पिङ्गलो जटिलाकृतिः ॥ ३ ॥  
ताम्रतुण्डः सोमहरः शक्रजेता महाशिराः ।  
पन्नगारिः पद्मनेत्रः साक्षाद् विष्णुरिवापरः ॥ ४ ॥  
वाहनं देवदेवस्य दानवीगर्भकृन्तनः ।  
राक्षसासुरसंघानां जेता पक्षबलेन यः ॥ ५ ॥  
प्रादुरासीन्महावीर्यः केशवस्याग्रतस्तदा ।  
जानुभ्यामपतद् भूमौ नमो विष्णो जगत्पते ॥ ६ ॥  
नमस्ते देवदेवेश हरे स्वामिन्निति ब्रुवन् ।  
पस्पर्श पाणिना कृष्णः स्वागतं तार्क्ष्यपुङ्गवम् ॥ ७ ॥  
इत्युवाच तदा तार्क्ष्यं यास्ये कैलासपर्वतम् ।  
शूलिनं द्रष्टुमिच्छामि शङ्करं शाश्वतं शिवम्॥ ८ ॥  
बाढमित्यब्रवीत् तार्क्ष्य आरुह्यैनं जनार्दनः ।  
तिष्ठध्वमिति होवाच यादवान् पार्श्ववर्तिनः ॥ ९ ॥  
ततो ययौ जगन्नाथो दिशं प्रागुत्तरां हरिः ।  
रवेण महता तार्क्ष्यस्त्रैलोक्यं समकम्पयत् ॥ 3.76.१० ॥  
सागरं क्षोभयामास पद्भ्यां पक्षी व्रजंस्तदा ।  
पक्षेण पर्वतान् सर्वान् वहन् देवं जनार्दनम् ॥ ११ ॥  
ततो देवाः सगन्धर्वा आकाशेऽधिष्ठितास्तदा  
तुष्टुवुः पुण्डरीकाक्षं वाग्भिरिष्टाभिरीश्वरम्॥ १२ ॥  
जय देव जगन्नाथ जय विष्णो जगत्पते ।  
जयाजेय नमो देव भूतभावनभावन ॥ १३ ॥  
नमः परमसिंहाय दैत्यदानवनाशन ।  
जयाजेय हरे देव योगिध्येय परागत ॥ १४ ॥  
नारायण नमो देव कृष्ण कृष्ण हरे हरे ।  
आदिकर्तः पुराणात्मन् ब्रह्मयोने सनातन ॥ १५ ॥  
नमस्ते सकलेशाय निर्गुणाय गुणात्मने ।  
भक्तिप्रियाय भक्ताय नमो दानवनाशन ॥ १६ ॥  
अचिन्त्यमूर्तये तुभ्यं नमस्ते सकलेश्वर ।  
इत्यादिभिस्तदा देवं वाग्भिरीशानमव्ययम् ॥ १७ ॥  
तुष्टुवुर्देवगन्धर्वा ऋषयः सिद्धचारणाः ।  
शृण्वन्नेवं जगन्नाथः स्तुतिवाक्यानि तानि च॥ १८ ॥  
ययौ सार्धं सुरगणैर्मुनिभिर्वेदपारगैः ।  
यत्र पूर्वं स्वयं विष्णुस्तपस्तेपे सुदारुणम् ॥ १९ ॥  
लोकवृद्धिकरः श्रीमाँल्लोकानां हितकाम्यया ।  
वर्षायुतं तपस्तप्तं विष्णुना प्रभविष्णुना ॥ 3.76.२० ॥  
यत्र विष्णुर्जगन्नाथस्तपस्तप्त्वा सुदारुणम् ।  
द्विधाकरोत् स्वमात्मानं नरनारायणाख्यया ॥ २१ ॥  
गङ्गा यत्र सरिच्छ्रेष्ठा मध्ये धावति पावनी ।  
यत्र शक्रः स्वयं हत्वा वृत्रं वेदार्थतत्त्वगम् ॥ २२ ॥  
ब्रह्महत्याविनाशार्थं तपो वर्षायुतं चरत् ।  
यत्र सिद्धाश्च सिद्धाः स्युर्ध्यात्वा देवं जनार्दनम्॥ २३ ॥  
यत्र हत्वा रणे रामो रावणं लोकरावणम् ।  
एतच्छासनमिच्छंश्च तपो घोरमतप्यत ॥ २४ ॥  
देवाश्च मुनयश्चैव सिद्धिं यान्ति शुचिव्रताः ।  
यत्र नित्यं जगन्नाथः साक्षाद् वसति केशवः ॥ २५ ॥  
यत्र यज्ञाः प्रवर्तन्ते नित्यं मुनिगणैः सह ।  
यस्याः स्मरणमात्रेण नरः स्वर्गं गमिष्यति ॥ २६ ॥  
स्वर्गसोपानमिच्छन्ति यां पुण्यां मुनिसत्तमाः ।  
शत्रवो मित्रतां यान्ति यत्र नित्यं नृपोत्तम ॥ २७ ॥  
यामाहुः पुण्यशीलानां स्थानमुत्तमधर्मिणाम् ।  
यत्र विष्णुं समाराध्य देवाः स्वर्गं समाययुः ॥ २८ ॥  
सिद्धक्षेत्रमिदं प्राहुर्ऋषयो वीतमत्सराः ।  
विशालां बदरीं विष्णुस्तां द्रष्टुं सकलेश्वरः ॥ २९ ॥  
सायाह्ने चामरगणैर्मुनिभिस्तत्त्वदर्शिभिः ।  
प्रविवेश महापुण्यमृषिजुष्टं तपोवनम् ॥ 3.76.३० ॥  
अग्निहोत्राकुले काले पक्षिव्याहारसंकुले ।  
नीडस्थेषु विहङ्गेषु दुह्यमानासु गोषु च ॥ ३१ ॥  
ऋषिष्वप्यथ तिष्ठत्सु मुनिवीरेषु सर्वतः ।  
समाधिस्थेषु सिद्धेषु चिन्तयत्सु जनार्दनम् ॥ ३२ ॥  
अधिश्रितेषु हविषु ज्वाल्यमानेषु चाग्निषु ।  
हूयमानेषु तत्रैव पावकेषु समन्ततः ॥ ३३ ॥  
अतिथौ पूज्यमाने च संध्याविष्टे जगन्मणौ ।  
स तस्यामथ वेलायां देवैः सह जनार्दनः ॥ ३४ ॥  
विवेश बदरीं विष्णुर्मुनिजुष्टां तपोमयीम् ।  
आश्रमस्याथ मध्यं तु प्रविश्य हरिरीश्वरः ॥ ३५ ॥.  
गरुडादवरुह्याथ दीपिकादीपिते तदा ।  
प्रदेशे पुण्डरीकाक्षः स्थितस्तावत् सहामरैः ॥ ३६ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां षट्सप्ततितमोऽध्यायः ॥ ७६ ॥