+++
title = "०५४"

+++
वैशम्पायन उवाच  
उभयोः सेनयो राजन् भूयो युद्धमवर्तत ।  
नादेन संचालयतां त्रैलोक्यमिदमव्ययम् ॥ १ ॥  
गोमुखाडम्बराणां च भेरीणां मुरजैः सह ।  
झल्लरीडिण्डिमानां च व्यभूयन्त महास्वनाः ॥ २ ॥  
प्रवृत्तो युद्धयज्ञस्तु तुमुलो लोमहर्षणः ।  
रणमध्ये महानादः स्वर्गीयः शूरसम्मतः ॥ ३ ॥  
युद्धयज्ञस्य नेताभूत् प्रह्रादो दैत्यसत्तमः ।  
विरोचनस्तथाध्वर्युर्युद्धयज्ञप्रवर्तकः ॥ ४ ॥  
होता चैवात्र नमुचिर्वृत्रः स्तोत्रोपकल्पकः ।  
मन्त्रा दैत्याः समाख्याता यज्ञकर्मणि तत्र वै ॥ ५ ॥  
अनुयातश्च पितरमधिको वा पराक्रमैः ।  
यष्टा तत्राभवद् बाण संयुगे चोपतिष्ठते ॥ ६ ॥  
ऐन्द्रं पाशुपतं ब्राह्मं स्थूणाकर्णं सुदुर्जयम्।  
मन्त्रास्तत्राभ्यवर्तन्त साध्वनुह्रादयोजिताः ॥ ७ ॥  
उद्गाता च मयः श्रीमान् स्थितः शत्रुभयंकरः ।  
विनदन् दितिजश्रेष्ठो देवानीकं व्यदारयत् ॥ ८ ॥  
बलिस्तु राजा द्युतिमान् स्वयं तत्र महासुरः ।  
जाप्यैर्होमैश्च संयुक्ता ब्रह्मत्वमकरोत्प्रभुः ॥ ९ ॥  
रणाग्निर्ज्वलितो घोरो वैरेन्धनसमीरितः ।  
हूयते त्वसुरैस्तत्र देवो विष्णुः सुरैः सह ॥ 3.54.१० ॥  
शङ्खशब्दैः सुतुमुलैर्भेरीणां च महास्वनैः ।  
उद्घुष्टं विमलं चैव सुब्रह्मण्यं प्रयुज्यते ॥ ११॥  
बलश्च बलकश्चैव पुलोमा च महासुरः ।  
प्रशस्तं च समं कृत्वा सत्रं सम्यक् प्रचक्रिरे ॥ १२ ॥  
कल्माषदण्डा विमला विपुला रथपङ्क्तयः ।  
यूपाश्च समकल्पन्त युद्धयज्ञे महाफले ॥ १३ ॥  
कर्णिनालीकनाराचा वत्सदन्तोपबृंहिकाः ।  
तोमराः सोमकलशा विचित्राणि धनूंषि च ॥ १४ ॥  
अस्थीन्यत्र कपालानि पुरोडाशाः शिरांसि च ।  
आज्यं च रौद्रं रुधिरं तस्मिन् यज्ञेऽभिहूयते ॥ १५ ॥  
इध्माः परिधयस्तत्र प्रस्तारा विपुला गदाः ।  
हयग्रीवोऽसिलोमा च राहुः केशी च दानवः ॥ १६॥  
विरोचनश्च जम्भश्च कुजम्भश्च महाबलः ।  
सदस्यास्तत्र तु मखे विप्रचित्तिस्तु वीर्यवान् ॥ १७ ॥  
इषवस्तु स्रुवास्तत्र रथाक्षसदृशाः शुभाः ।  
धनुष्कोट्या धनुर्ज्याश्च स्रुवस्तत्र महामखे ॥ १८ ॥  
प्रतिप्रास्थानिकं कर्म वृषपर्वाकरोदिह ।  
दीक्षितस्तत्र तु बलिस्तस्य पत्नी महाचमूः ॥ १९ ॥  
शम्बरस्तत्र शामित्रमकरोद् दितिनन्दनः ।  
अतिरात्रे महाबाहुर्वितते यज्ञकर्मणि ॥3.54.२० ।  
दक्षिणास्तस्य यज्ञस्य कालनेमिर्महासुरः ।  
वैताने कर्मणि विभोर्यः ख्यातो हव्यवाडिव ॥ २१ ॥  
त्रिदशानां तु सैन्यस्य शरीरैर्गतजीवितैः ।  
तस्मिन् यज्ञे तु सवनं वर्धते दैत्यनिर्मितम् ॥ २२ ॥  
देवानां रुधिरं संख्ये पपुरुग्रा दितेः सुताः ।  
नर्दमानाः प्रमुदिताः सोमपानं रणाध्वरे ॥ २३ ॥  
यदा बलिर्महादैत्यो विजेता समरे सुरान् ।  
तदा ह्यवभृथो यज्ञे भविष्यति न संशयः ॥ २४ ॥  
महासुरेन्द्रपतयो यज्वानो भूरिदक्षिणाः ।  
वेदवन्तो वृत्तवन्तः शूराः सर्वे तनुत्यजः ॥ २५ ॥  
त्रैलोक्यहरणे सृष्टा युद्धयज्ञाय दीक्षिताः ।  
बद्धकृष्णाजिनाः सर्वे व्रतिनो मुञ्जधारिणः ॥ २६॥  
एकनिश्चयकार्याश्च त्रैलोक्यजयकाङ्क्षिणः ।  
सुरदानवदैत्यानां शब्दः समभवन्महान् ॥ २७॥  
नानायुधविहस्तानां त्वरितानां प्रधावताम् ।  
क्ष्वेडितोत्क्रुष्टनिनदैर्गजबृंहितनिःस्वनैः ॥ २८ ॥  
रथनेमिस्वनैर्घोरैस्तुमुलः सर्वतोऽभवत् ।  
शङ्खदुन्दुभिनिर्घोषैर्हयहेषितनिःस्वनैः ॥ २९ ॥  
हयानां हेषमाणानां दानवानां च गर्जताम् ।  
क्ष्वेडितोत्क्रुष्टनिनदैः पाणिपादरवैस्तथा ॥3.54.३० ॥  
दानवानां परेषां च शस्त्रवन्ति महान्ति च ।  
समरे भीमकर्माणि सैन्यानि प्रचकाशिरे ॥ ३१ ॥  
ततो नागा रथाश्चैव जाम्बूनदविभूषिताः ।  
भ्राजमाना व्यराजन्त मेघा इव सविद्युतः ॥ ३२ ॥  
ऋष्टिखड्गगदास्तीक्ष्णाः शूलशक्तिपरश्वधाः ।  
चारु विभ्राजिरे तत्र तेष्वनीकेषु भागशः ॥ ३३  
रथा बहुविधाकाराः शतशोऽथ सहस्रशः ।  
हेमप्रच्छन्नशिखरा ज्वलन्त इव पावकाः ॥ ३४ ॥  
दानवानां सुराणां च समालोक्यन्त सैनिकाः ।  
काञ्चनैः कवचैः सर्वे ज्वलितार्कसमप्रभैः ॥ ३५ ॥  
संनद्धाः समदृश्यन्त ज्योतींषि गगने यथा ।  
उद्यतैरायुधैश्चित्रैस्तलबद्धाः कलापिनः ॥ ३६ ॥  
ऋषभाक्षाः सुरगणाश्चमूमुखगता बभुः ।  
नानावर्णाः पताकाश्च ध्वजमालाश्च संयुगे ॥ ३७॥  
युद्ध्यतां रणशौण्डानामीरयामास मारुतः ।  
ध्वजालंकारवस्त्राणि कवचानि च रश्मिभिः ॥३८ ॥  
भासयामास सर्वाणि रश्मिवर्णानि रश्मिवान् ।  
सर्वेषामप्रमेयाणां बलानां पादचारिणाम् ॥ ३९ ॥  
रजः प्रच्छादयामास पत्रोर्णं पाण्डुरं दिशः ।  
दिव्यायुधधराः सर्वे दीप्तायुधपरिच्छदाः ॥ 3.54.४० ॥  
प्रतितस्तम्भिरेऽन्योन्यमनीकं प्रत्यनीकतः ।  
गिरिकूटोच्छ्रयाः सर्वे तदा ते देवदानवाः ॥ ४१ ॥  
अन्योन्यमभिनिघ्नन्तो रणस्थाश्चित्रयोधिनः ।  
बाणैः सुरुचिरैस्तीक्ष्णैः पत्रवाजैर्दुरासदैः ॥ ४२ ॥  
मुद्गरैर्मुसलैः शूलैरयस्तुण्डैरुलूखलैः ।  
वज्रैरशनिकल्पैश्च खड्गवृक्षादिभिस्तथा ॥ ४३ ॥  
तथा प्रवर्तिते तेषां विमर्देऽद्भुतविक्रमे ।  
सावित्रस्य वधं प्रेप्सुर्बाणो जग्राह कार्मुकम् ॥ ४४ ॥  
शरजालेन दिव्येन च्छादयानः सुरोत्तमम् ।  
मन्त्रैर्हुत इवार्चिष्मान् सम्प्रजज्वाल तेजसा ॥ ४५ ।  
सागराभां महासेनां देवानां दैत्यपुंगवः ।  
संशोषयति बाणौघैरर्कोंऽशुभिरिवार्णवम् ॥ ४६ ॥  
मारुतः सुमहावेगः सावित्रः शक्तिमुत्तमाम् ।  
चिक्षेप बलिपुत्राय शक्रोऽशनिमिवाद्रये ॥ ४७ ॥  
आपतन्ती च सा शक्तिर्महोल्का ज्वलिता इव ।  
द्विधा छिन्ना क्षुरप्रेण बाणेनाद्भुतकर्मणा ॥ ४८ ॥  
हतायामथ शक्त्यां तु सावित्रो देवसत्तमः ।  
विश्वकर्मकृतं दिव्यं सुतीक्ष्ण दानवार्दनम् ॥ ४९ ॥  
सुपीनधारं विमलं विपुलं चन्द्रवर्चसम् ।  
अगृह्णन्निशितं खड्गमाशीविषमिवोरगम् ॥ 3.54.५० ॥  
तं गृहीत्वा रणमुखे प्रज्वलन्तं महाप्रभम् ।  
बाणाभ्याशे महातेजाः खड्गपाणिरवस्थितः ॥ ५१ ॥  
स तं स्थितमथालक्ष्य सावित्रं बलिनन्दनः ।  
लोहिताक्षं महाकायं चिक्षेप च ननाद च ॥५२॥  
ततोऽर्ककिरणाकारानशनिप्रतिमाञ्छितान् ।  
संदधे चाशु बाणौघानाशीविषशिलीमुखान् ॥ ५३ ॥  
रुक्मपुङ्खान् प्रदीप्ताग्रानुग्रवेगानलंकृतान् ।  
आकर्णपूरांश्चिक्षेप शरानुग्रान् समन्ततः ॥ ५४ ॥  
दृढचापप्रयुक्तास्ते शरा वैश्वानरप्रभाः ।  
सावित्रं छादयामासुः कैलासमिव तोयदाः ॥ ५५ ॥  
संछाद्यमानः शस्त्रौघैर्बाणेन बलिसूनुना ।  
पराङ्मुखः सुरवरः प्रयातः सरथध्वजः ॥ ५६॥  
पराजित्य स सावित्रं बाणः परमहर्षितः ।  
प्रगृह्य कार्मुकं घोरं गतः शक्ररथं प्रति ॥ ५७ ॥  
बलश्चाप्यसुरश्रेष्ठः प्रगृह्य महतीं गदाम् ।  
ध्रुवाय वसवे मूर्ध्नि रौद्रां चिक्षेप दानवः ॥ ५८ ॥  
तस्य निर्मथितं त्वंसे हेमचित्रं च वर्म वै ।  
गदावेगेन भीमेन ध्रुवस्य समरे तदा ॥ ५९ ॥  
शेषाश्च वसवः सर्वे दिव्यास्त्रैर्घोरदर्शनैः ।  
प्राच्छादयन् रणे दैत्यमादित्यमिव तोयदाः ॥ 3.54.६० ॥  
ततः सम्मर्दितो बाणैर्बलो दानवसत्तमः ।  
अवातरद् रथात्तस्माद् गदामुद्यम्य वेगवान्॥ ६१ ॥  
पातयामास शत्रूणां समाविध्य महासुरः ।  
दिशः प्राद्रावयत्सर्वांस्त्रिदशान्सा महागदा॥ ६२ ।  
इन्द्राशनिरिवेन्द्रेण प्रवृद्धा सुमहास्वना ।  
तस्याः सविद्युद्धोषायास्तेन शब्देन वेपिताः ॥ ६३ ॥  
व्यद्रवन्त परिभ्रष्टा रथेभ्यो रथिनस्तदा ।  
तदुदीर्णे रथानीकं सूर्याभं मेघनिःस्वनम् ॥ ६४ ॥  
देवानां शरधाराभिः समन्तादभ्यवर्षत ।  
क्षुरप्रैर्विशिखैर्भल्लैर्वत्सदन्तैः शिलीमुखैः ॥ ६५ ॥  
मुहुर्मुहुर्महातेजाः प्रत्यविध्यन्महासुरः ।  
बलाकस्तु गदापाणिर्व्यादितास्य इवान्तकः ॥ ६६॥  
तडिद्गणार्कसदृशो वैश्वानर इवापरः ।  
पिबन्निव शरौघांस्तान् देवचापसमुच्छ्रितान् ॥ ६७ ॥  
अभ्यद्रवत दैत्येन्द्रो महार्णव इवापरः ।  
अवस्फूर्जन् दिशः सर्वाः स्वेन वीर्येण दानवः॥ ६८ ॥  
अरुणत्त्रिदशान् दैत्यः सिंधुवेगान् नगा इव ।  
समुद्रस्तरसा देवान् वायुर्वृक्षानिवौजसा ॥ ६९॥  
दमयंश्च महेष्वासान् वसुभ्यां समसज्जत ।  
आपश्चैवानिलश्चैव ववर्षतुररिंदमौ ॥ 3.54.७० ॥  
शरवर्षाणि दीप्तानि मेघाविव परंतपौ ।  
क्षिप्तांस्तान् विशिखान् दीप्तानन्तरिक्षे स चिच्छिदे।७१।  
अमृष्यमाणस्तत्कर्म ध्रुवस्तमभिदुद्रुवे ।  
तौ पृथक्छरवर्षाभ्यामन्योन्यमभिजघ्नतुः ॥ ७२ ॥  
उत्तमाभिजनौ शूरौ देवदैत्यौ यशस्करौ ।  
तौ नखैरिव शार्दूलौ दन्तैरिव महाद्विपौ ॥ ७३ ॥  
रथशक्तिभिरन्योन्यं विशिखैश्चाप्यकृन्तताम् ।  
निर्भिन्दन्तौ च गात्राणि विलिखन्तौ च सायकैः॥ ७४ ॥  
स्तम्भयन्तौ च बलिनौ प्रतुदन्तौ स्थितौ रणे ।  
चरन्तौ विविधान् मार्गान्मण्डलानि च भागशः ॥७५।  
मुद्गरैर्जघ्नतुः क्रुद्धावन्योन्यमभिमानिनौ ।  
असिभ्यां चर्मणी दिव्ये विपुले च शरासने ॥ ७६ ॥  
निकृत्याचलसंकाशौ बाहुयुद्धं प्रचक्रतुः ।  
व्यूढोरस्कौ दीर्घभुजौ नियुद्धकुशलावुभौ ॥ ७७ ॥  
बाहुभिः समसज्जेतामायसैः परिघैरिव ।  
तयोरासीद् भुजाघातैर्निग्रहः प्रग्रहस्तथा ॥ ७८॥  
अतीव भीमः संह्रादो वज्रपर्वतयोरिव ।  
द्विपाविव विषाणाग्रैः शृङ्गैरिव महावृषौ ॥ ७९ ॥  
अन्योन्यमभिसंरब्धौ मुहूर्तं पर्यकर्षताम् ॥ 3.54.८० ॥  
ततः पराजितो देवो बलाकेन तथा ध्रुवः ।  
रथं त्यक्त्वा भयात्तस्य प्रणष्टः प्राङ्मुखो वसुः॥ ८१  
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे चतुःपञ्चाशत्तमोऽध्यायः ॥ ५४ ॥