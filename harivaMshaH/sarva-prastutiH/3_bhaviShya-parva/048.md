+++
title = "०४८"

+++
वैशम्पायन उवाच  
नृसिंह एष कथितो भूयोऽयं वामनोऽपरः ।  
यत्र वामनमास्थाय रूपं रूपविदां वरः ॥ १ ॥  
बलेर्बलवतो यज्ञे बलिना विष्णुना पुरा ।  
विक्रमैस्त्रिभिराक्रम्य त्रैलोक्यमखिलं हृतम् ॥ २ ॥  
समुद्रवसना चोर्वी नानानगविभूषिता ।  
हृत्वा दत्ता सुरेन्द्राय शक्राय प्रभविष्णुना ॥ ३ ॥  
जनमेजय उवाच  
अत्र मे संशयो ब्रहान्नत्र कौतूहलं महत् ।  
कथं नारायणो देवो वामनत्वमुपागतः ॥ ४ ॥  
यः पुराणे पुराणात्मा भूत्वा नारायणः प्रभुः ।  
पद्मनाभो महाबाहुर्लोकानां प्रकृतिर्ध्रुवः ॥ ५ ॥  
अनादिमध्यनिधनस्त्रैलोक्यादिः सनातनः ।  
देवदेवः सुराध्यक्षः कृष्णो लोकनमस्कृतः ॥ ६ ॥  
हव्यकव्यवहः श्रीमान् हव्यकव्यभुगव्ययः ।  
अदित्या देवमातुश्च कथं गर्भेऽभवत् प्रभुः ।  
स्रष्टा यो वासवस्यापि स कथं वासवानुजः ॥ ७ ॥  
प्रसूतो देवदेवेशो विष्णुत्वं प्राप्तवान् कथम् ।  
एतदाचक्ष्व मे विप्र प्रादुर्भावं महात्मनः ॥ ८ ॥  
वैशम्पायन उवाच  
शृणु राजन् कथां दिव्यामर्चितामृषिपुङ्गवैः ।  
पुराणैः कविभिः प्रोक्तां ब्रह्मोक्तां ब्राह्मणेरिताम् ॥ ९ ॥  
मारीचस्य सुरेशस्य कश्यपस्य प्रजापतेः ।  
अदिर्तिर्दितिर्द्वे भार्ये भगिन्यौ जनमेजय ॥ 3.48.१० ॥  
अदित्यां जज्ञिरे देवाः कश्यपस्य महात्मनः ।  
धातार्यमा च मित्रश्च वरुणोंऽशो भगस्तथा ॥ ११ ॥  
इन्द्रो विवस्वान् पूषा च पर्जन्यो दशमस्तथा ।  
तथैकादशमस्त्वष्टा द्वादशो विष्णुरुच्यते ॥ १२ ॥  
दित्यां जातो हि बलवान् हिरण्यकशिपुःप्रभुः ।  
तस्यानुजश्च दैत्येन्द्रो हिरण्याक्षः प्रतापवान् ॥ १३ ॥  
हिरण्यकशिपोः पुत्राः पञ्च घोरपराक्रमाः ।  
प्रह्लादश्चैव संह्रादस्तथानुह्राद एव च ।  
ह्रदश्चैव तु विक्रान्तः पञ्चमोऽनुह्रदस्तथा ॥ १४ ॥  
विरोचनश्च प्राह्लादिस्तस्य पुत्रो बलिः स्मृतः ।  
पुत्रपौत्रं च बलवत् तेषामक्षयमव्ययम् ॥ १५ ॥  
तेजस्विनां सुरारीणां दैत्येन्द्राणां मनस्विनाम् ।  
गणाः सुबहुशो राजन् देशे देशे सहस्रशः ॥ १६ ॥  
ते दृष्ट्वा नारसिंहेन हिरण्यकशिपुं हतम् ।  
दैत्या देववधार्थाय बलिमिन्द्रं प्रचक्रिरे ॥ १७ ॥  
दृष्ट्वा धर्मपरं नित्यं सत्यवाक्यं जितेन्द्रियम् ।  
शौर्याध्ययनसम्पन्नं सर्वज्ञानविशारदम् ॥ १८ ॥  
परावरगृहीतार्थं तत्त्वदर्शिनमव्ययम् ।  
तेजस्विनं सुररिपुं हिरण्यकशिपुं यथा ॥ १९ ॥  
अभिषेकेण दिव्येन बलिं वैरोचनिं तथा ।  
दैत्याधिपत्ये दितिजास्तदा सर्वेऽभ्यपूजयन् ॥ 3.48.२० ॥  
अभिषिक्तस्तदा दैत्यैर्बलिर्बलवतां वरः ।  
ब्रह्मणा चैव तुष्टेन हिरण्यकशिपोः पदे ॥ २१ ॥  
अभिषिक्तोऽसुरगणैर्बलिर्वैरोचनिस्तदा ।  
काञ्चनैः कलशैः स्फीतैः सर्वतीर्थाम्बुसंवृतैः ॥ २२ ॥  
जयशब्दं ततश्चक्रुरभिषिक्तस्य दानवाः ।  
बलेरतुलवीर्यस्य सिंहासनगतस्य वै ॥ २३ ॥  
कृत्वेन्द्रं दानवाः सर्वे बलिं बलवतां वरम् ।  
ततो विज्ञापयामासुः शिरोभिः पतिताः क्षितौ॥ २४ ॥  
दैत्या ऊचुः  
विदितं तव दैत्येन्द्र हिरण्यकशिपोर्यथा ।  
त्रैलोक्यमासीदखिलं जगत्स्थावरजङ्गमम् ॥२५ ॥  
पितामहं तु हत्वा ते सुरेश्वरनिषूदन ।  
हृतं तदैव त्रैलोक्यं शक्रश्चैवाभिषेचितः ॥ २६ ॥  
तत् पितामहराज्यं त्वं प्रत्याहर्तुमिहार्हसि ।  
अस्माभिः सहितो नाथ त्रैलोक्यमिदमव्ययम् ॥ २७ ॥  
प्रत्यानयस्व भद्रं ते राज्यं पैतामहं प्रभो ॥ २८ ॥  
असुरगणसहस्रसंवृतस्त्वं  
जय दिवि देवगणान् महानुभावान् ।  
अमितबलपराक्रमोऽसि राज-  
न्नतिशयसे स्वगुणैः पितामहं स्वम्॥ २९ ॥  
इति श्रीमहाभारते खिलभागे हरिवंशे भविष्यपर्वणि वामने बलेरभिषेके अष्टचत्वारिंशोऽध्यायः ॥ ४८ ॥