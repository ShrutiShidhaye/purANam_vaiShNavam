+++
title = "१३२"

+++
जनमेजय उवाच  
भगवन् केन विधिना श्रोतव्यं भारतं बुधैः ।  
फलं किं के च देवाश्च पूज्या वै पारणेष्विह ॥ १ ॥  
देयं समाप्ते भगवन् किं च पर्वणि पर्वणि ।  
वाचकः कीदृशश्चात्र यष्टव्यस्तद् ब्रवीहि मे ॥ २ ॥  
वैशम्पायन उवाच  
शृणु राजन् विधिमिमं फलं यच्चापि भारतात्।  
श्रुताद् भवति राजेन्द्र यत् त्वं मामनुपृच्छसि ॥ ३ ॥  
दिवि देवा महीपाल क्रीडार्थमवनिं गताः ।  
कृत्वा कार्यमिदं चैव ततश्च दिवमागताः ॥ ४ ॥  
हन्त यत् ते प्रवक्ष्यामि तच्छृणुष्व समाहितः ।  
ऋषीणां देवतानां च सम्भवं वसुधातले ॥ ५ ॥  
अत्र रुद्रास्तथा साध्या विश्वेदेवाश्च शाश्वताः ।  
आदित्याश्चाश्विनौ देवौ लोकपाला महर्षयः ॥ ६ ॥  
गुह्यकाश्च सगन्धर्वा नागा विद्याधरास्तथा ।  
सिद्धा धर्मः स्वयम्भूश्च मुनिः कात्यायनो वरः ॥ ७ ॥  
गिरयः सागरा नद्यस्तथैवाप्सरसां गणाः ।  
ग्रहाः संवत्सराश्चैव अयनान्यृतवस्तथा ॥ ८ ॥  
स्थावरं जङ्गमं चैव जगत् सर्वं सुरासुरम् ।  
भारते भरतश्रेष्ठ एकस्थमिह दृश्यते ॥ ९ ॥  
तेषां श्रुतिप्रतिष्ठानां नामकर्मानुकीर्तनात् ।  
कृत्वापि पातकं घोरं सद्यो मुच्येत मानवः ॥ 3.132.१० ॥  
इतिहासमिमं श्रुत्वा यथावदनुपूर्वशः ।  
संयतात्मा शुचिर्भूत्वा पारं गत्वा च भारते ॥ ११ ॥  
तेषां शृणु त्वं श्राद्धानि श्रुत्वा भारत भारतम् ।  
ब्राह्मणेभ्यो यथाशक्त्या भक्त्या च भरतर्षभ ॥ १२ ॥  
महादानानि देयानि रत्नानि विविधानि च ।  
गावः कांस्योपदोहाश्च कन्याश्चैव स्वलंकृताः ॥ १३ ॥  
सर्वकामगुणोपेता यानानि विविधानि च ।  
भाजनानि विचित्राणि भूमिर्वासांसि काञ्चनम् ॥ १४ ॥  
वाहनानि च देयानि हया मत्ताश्च वारणाः ।  
शयनं शिबिकाश्चैव स्यन्दनाश्च स्वलंकृताः ॥ १५ ॥  
यद् यद् गृहे वरं किंचिद् यद् यदस्ति महद्वसु ।  
तत् तद् देयं द्विजातिभ्य आत्मा दाराश्च सूनवः ॥ १६॥  
श्रद्धया परया दद्यात् क्रमशस्तस्य पारगः ।  
शक्तितः सुमना हृष्टः शुश्रूषुरविकम्पनः ॥ १७ ॥  
सत्यार्जवरतो यत्तः शुचिः शौचपरायणः ।  
श्रद्दधानो जितक्रोधो यथा सिद्ध्यति तच्छ्रृणु ॥ १८ ॥  
शुचिः शीलान्विताचारः शुक्लवासा जितेन्द्रियः ।  
संस्कृतः सर्वशास्त्रज्ञः श्रद्दधानोऽनसूयकः ॥ १९ ॥  
रूपवान् सुभगो दान्तः सत्यवादी जितेन्द्रियः ।  
दानमानग्रहीता च कार्यो भवति वाचकः ॥ 3.132.२० ॥  
अविलम्बमनायस्तमद्रुतं घोरमूर्जितम् ।  
असंसक्ताक्षरपदं न च भावसमन्वितम् ॥ २१ ॥  
त्रिषष्टिवर्णसंयुक्तमष्टस्थानसमीरितम् ।  
वाचयेद् वाचकः स्वस्थः स्वाधीनः सुसमाहितः ।२२॥*  
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ २३ ॥  
ईदृशाद्वाचकाद्राजञ्च्छ्रुत्वा भारत भारतम् ।  
नियमस्थः शुचिः श्रोता शृण्वन्स फलमश्नुते।२४॥  
पारणं प्रथमं प्राप्य द्विजान् कामैश्च तर्पयेत् ।  
अग्निष्टोमस्य यागस्य फलं वै लभते नरः ॥ २५ ॥  
अप्सरोगणसंकीर्णं विमानं लभते महत् ।  
प्रहृष्टः स तु देवैश्च दिवं याति समाहितः ॥२६ ।  
द्वितीयं पारणं प्राप्य अतिरात्रफलं लभेत् ।  
सर्वरत्नमयं दिव्यं विमानमधिरोहति ॥ २७ ॥  
दिव्यमाल्याम्बरधरो दिव्यगन्धविभूषितः ।  
दिव्याङ्गदधरो नित्यं देवलोके महीयते ॥ २८॥  
तृतीयं पारणं प्राप्य द्वादशाहफलं लभेत् ।  
वसत्यमरसंकाशो वर्षाण्ययुतशो दिवि ॥ २९ ॥  
चतुर्थं वाजपेयस्य पञ्चमे द्विगुणं फलम् ।  
उदितादित्यसंकाशं ज्वलन्तमनलोपमम् ॥3.132.३० ।  
विमानं विबुधैः सार्धमारुह्य दिवि गच्छति ।  
वर्षायुतानि भवने शक्रस्य दिवि मोदते । ३१॥  
षष्ठे द्विगुणमस्तीति सप्तमे त्रिगुणं फलम् ।  
कैलासशिखराकारं वैदूर्यमणिवेदिकम् ॥ ३२ ॥  
परिक्षिप्तं च बहुधा मणिविद्रुमभूषितम् ।  
विमानं समधिष्ठाय कामगं साप्सरोगणम् ॥ ३३ ॥  
सर्वांल्लोकान् विचरते द्वितीय इव भास्करः ।  
अष्टमे राजसूयस्य पारणे लभते फलम् ॥ ३४ ॥  
चन्द्रोदयनिभं रम्यं विमानमधिरोहति ।  
चन्द्ररश्मिप्रतीकाशैर्हयैर्युक्तं मनोजवैः ॥ ३५ ॥  
सेव्यमानो वरस्त्रीणां चन्द्रकान्ततरैर्मुखैः ।  
मेखलानां निनादेन नूपुराणां च निःस्वनैः ॥ ३६ ॥  
अङ्के परमनारीणां सुखं सुप्तो विबुध्यते ।  
नवमं क्रतुराजस्य वाजिमेधस्य भारत ॥ ३७ ॥  
काञ्चनस्तम्भनिर्व्यूहं वैदूर्यकृतवेदिकम् ।  
जाम्बूनदमयैर्दिव्यैर्गवाक्षैः सर्वतो वृतम् ॥ ३८ ॥  
सेवितं चाप्सरसंघैर्गन्धर्वैर्दिविचारिभिः ।  
विमानं समधिष्ठाय श्रिया परमया ज्वलन् ॥ ३९ ॥  
दिव्यमाल्याम्बरधरो दिव्यचन्दनभूषितः ।  
मोदते दैवतैः सार्धं दिवि देव इवापर ॥ 3.132.४० ॥  
दशमं पारणं प्राप्य द्विजातीनभिवन्द्य च ।  
किङ्किणीजालनिर्घोषं पताकाध्वजशोभितम् ॥ ४१ ॥  
रत्नवेदिकसंकाशं वैदूर्यमणितोरणम् ।  
हेमजालपरिक्षिप्तं प्रवालवलभीमुखम् ॥ ४२ ॥  
गन्धर्वैर्गीतकुशलैरप्सरोभिर्निषेवितम् ।  
विमानं सुकृतावासं सुखेनैवोपपद्यते ॥४३ ॥  
मुकुटेनार्कवर्णेन जाम्बूनदविभूषणः ।  
दिव्यचन्दनदिग्धाङ्गो दिव्यमाल्यविभूषितः ॥ ४४ ॥  
दिव्याँल्लोकान् प्रचरति दिव्यैर्भोगैः समन्वितः ।  
विबुधानां प्रसादेन श्रिया परमया युतः ॥ ४५ ॥  
अथ वर्षगणानेवं स्वर्गलोके महीयते ।  
ततो गन्धर्वसहितः सहस्राण्येकविंशतिः ॥ ४६ ॥  
पुरंदरपुरे रम्ये शक्रेण सह मोदते ।  
दिव्ययानविमानेषु लोकेषु विविधेषु च ॥ ४७ ॥  
दिव्यनारीगणाकीर्णो निवसत्यमरो यथा ।  
ततः सूर्यस्य भवने चन्द्रस्य भवने तथा ॥ ४८ ॥  
शिवस्य भवने राजन् विष्णोर्याति सलोकताम्।  
एवमेतन्महाराज नात्र कार्या विचारणा ॥४९॥  
श्रद्दधानेन वै भाव्यमेवमाह गुरुर्मम ।  
वाचकस्य तु दातव्यं मनसा यद् यदिच्छति ॥ 3.132.५० ॥  
हस्त्यश्वरथयानादि वाहनं च विशेषतः ।  
कटके कुण्डले चैव ब्रह्मसूत्रं तथापरम् ॥ ५१ ॥  
वस्त्रं चैव विचित्रं च गन्धं चैवं विशेषतः ।  
देववत् पूजयेत्तं तु विष्णुलोकमवाप्नुयात् ॥ ५२ ॥  
अतः परं प्रवक्ष्यामि यानि देयानि भारते ।  
वाच्यमानेऽथ विप्रेभ्यो राजन् पर्वणि पर्वणि ॥ ५३ ॥  
जातिं देशं च सत्यं च माहात्म्यं भरतर्षभ ।  
धर्मवृत्तिं च विज्ञाय ब्राह्मणानां नराधिप ॥ ५४ ॥  
स्वस्ति वाच्यं द्विजैरादौ ततः कार्यं प्रवर्तयेत् ।  
समाप्तपर्वणि ततः स्वशक्त्या तर्पयेद् द्विजान् ॥ ५५ ॥  
आदौ तु वाचकं चैव वस्त्रगन्धसमन्वितम् ।  
विधिवद् भोजयेद् राजन् मधुपायससंयुतम् ॥ ५६  
ततो मूलफलप्रायं पायसं मधुसर्पिषा ।  
आस्तीके भोजयेद् राजन् दद्याच्चैव गुडौदनम् ॥५७॥  
अपूपैश्चैव पूपैश्च मोदकैश्च समन्वितम् ।  
सभापर्वणि राजेन्द्र हविष्यं भोजयेद् द्विजान् ॥ ५८ ॥  
आरण्यके मूलफलैस्तर्पयेच्च द्विजोत्तमान् ।  
अरणीपर्व आसाद्य जलकुम्भान् प्रदापयेत् ॥ ५९ ॥  
तर्पणानि च मुख्यानि वन्यमूलफलानि च ।  
सर्वकामगुणोपेतं विप्रेभ्योऽन्नं प्रदापयेत् ॥ 3.132.६० ॥  
विराटपर्वणि तथा वासांसि विविधानि च ।  
उद्योगे भरतश्रेष्ठ सर्वकामगुणान्वितम् ॥ ६१ ॥  
भोजनं भोजयेद् विप्रान् गन्धमाल्यैरलकृतान् ।  
भीष्मपर्वणि राजेन्द्र दत्त्वा यानमनुत्तमम् ।  
ततः सर्वगुणोपेतमन्नं दद्यात् सुसंस्कृतम् ॥६२॥  
द्रोणपर्वणि विप्रेभ्यो भोजनं परमार्चितम् ।  
शराश्च देया राजेन्द्र चापान्यसिवरांस्तथा ॥ ६३ ॥  
कर्णपर्वण्यपि तथा भोजनं सार्वकामिकम् ।  
विप्रेभ्यः संस्कृतं सम्यग् दद्यात् संयतमानसः ॥ ६४ ॥  
शल्यपर्वणि राजेन्द्र मोदकैः सगुडौदनैः ।  
अपूपैस्तर्पयेच्चैव सर्वमन्नं प्रदापयेत् ॥ ६५ ॥  
गदापर्वण्यपि तथा मुद्गमिश्रं प्रदापयेत् ।  
स्त्रीपर्वणि तथा रत्नैस्तर्पयेत् तु द्विजोत्तमान् ६६ ॥  
घृतौदनं पुरस्ताच्च ऐषीके दापयेत् पुनः ।  
ततः सर्वगुणोपेतमन्नं दद्यात् सुसंस्कृतम् ॥ ६७ ॥  
शान्तिपर्वण्यपि गते हविष्यं भोजयेद्द्विजान् ।  
आश्वमेधिकमासाद्य भोजनं सार्वकामिकम् ॥ ६८ ॥  
तथाऽऽश्रमनिवासे तु हविष्यं भोजयेद् द्विजान् ।  
मौसले सार्वगुणिकं गन्धमाल्यानुलेपनम् ॥ ६९ ।  
महाप्रास्थानिके तद्वत् सर्वकामगुणान्वितम् ।  
स्वर्गपर्वण्यपि तथा हविष्यं भोजयेद् द्विजान् ॥ 3.132.७०॥  
हरिवंशसमाप्तौ तु सहस्रं भोजयेद् द्विजान् ।  
गामेकां निष्कसंयुक्तां ब्राह्मणाय निवेदयेत् ॥ ७१ ॥  
तदर्धेनापि दातव्या दरिद्रेणापि पार्थिव ।  
प्रतिपर्वसमाप्तौ तु पुस्तकं वै विचक्षणः ॥ ७२ ॥  
सुवर्णेन च संयुक्तं वाचकाय निवेदयेत् ।  
हरिवंशे पर्वणि च पायसं तत्र भोजयेत् ॥ ७३ ॥  
श्लोकं वा श्लोकपादं वा अक्षरं वा नृपात्मज ।  
शृणुयादेकचित्तस्तु स विप्णुदयितो भवेत् ॥ ७४ ॥  
व्यासं चैव सपत्नीकं पूजयेच्च यथाविधि ।  
लक्ष्मीनारायणं देवं पूजितं तं च पूजयेत् ॥ ७५ ॥  
वाचकं पूजयेद् यस्तु भूमिवस्त्रसुधेनुभिः ।  
विष्णुः सम्पूजितस्तेन स साक्षाद् देवकीसुतः ॥७६॥  
पारणे पारणे राजन् यथावद् भरतर्षभ ।  
समाप्य सर्वाः प्रयतः संहिताः शास्त्रकोविदः ॥ ७७ ॥  
शुभे देशे निवेश्याथ क्षौमवस्त्राभिसंवृतः ।  
शुक्लाम्बरधरः श्रीमाञ्छुचिर्भूत्वा स्वलंकृतः ॥ ७८ ॥  
अर्चयेत् तं यथान्यायं गन्धमाल्यैः पृथक् पृथक् ।  
संहितापुस्तकान् राजन् प्रयतः शिष्टसम्मतः ॥७९॥  
भक्ष्यैर्भोज्यैश्च पेयैश्च कामैश्च विविधैः शुभैः ।  
हिरण्यं गां च वस्त्रं च दक्षिणामथ दापयेत् ॥ 3.132.८० ॥  
सर्वत्र त्रिपलं स्वर्णं दातव्यं प्रणतात्मना ।  
तदर्धं पादशेषं वा वित्तशाठ्यविवर्जितम् ॥ ८१ ॥  
यद् यदेवात्मनोऽभीष्टं तत् तद् देयं द्विजातये ।  
सर्वथा तोषयेत् भक्त्या वाचकं गुरुमात्मनः ।  
देवताः कीर्तयेत् सर्वा नरनारायणौ तथा ॥ ८२ ॥  
ततो गन्धैश्च माल्यैश्च स्वलंकृतद्विजोत्तमान् ।  
तर्पयेद् विविधैः कामैर्दानैश्चोच्चावचैस्तथा ॥। ८३ ॥  
अतिरात्रस्य यज्ञस्य फलं प्राप्नोति मानवः ।  
प्राप्नुयाच्च क्रतुफलं तथा पर्वणि पर्वणि ॥ ८४ ॥।  
वाचको भरतश्रेष्ठ व्यक्ताक्षरपदस्वरः ।  
भविष्यं श्रावयेद् विप्रान् भारतं भरतर्षभ ॥ ८५ ॥  
भुक्तवत्सु द्विजेन्द्रेषु यथावत् सम्प्रदापयेत् ।  
वाचकं भरतश्रेष्ठ भोजयित्वा स्वलंकृतम् ॥ ८६ ॥  
वाचके परितुष्टे तु शुभा प्रीतिरनुत्तमा ।  
ब्राह्मणेषु च तुष्टेषु प्रसन्नाः सर्वदेवताः ॥ ८७ ॥  
ततो हि भरणं कार्यं द्विजानां भरतर्षभ ।  
सर्वकामैर्यथान्यायं साधुभिश्च यथाक्रमम् ॥ ८८ ॥  
इत्येष विधिरुद्दिष्टो मया ते द्विपदां वर ।  
श्रद्दधानेन वै भाव्यं यन्मां त्वं परिपृच्छसि ॥ ८९ ॥  
भारतश्रवणे राजन् पारणे च नृपोत्तम ।  
सदा यत्नवता भाव्यं श्रेयस्तु परमिच्छता ॥ 3.132.९० ॥  
भारतं शृणुयान्नित्यं भारतं परिकीर्तयेत् ।  
भारतं भवने यस्य तस्य हस्तगतो जयः ॥ ९१॥  
भारतं परमं पुण्यं भारते विविधाः कथाः ।  
भारतं सेव्यते देवैर्भारतं परिकीर्तयेत् ॥ ९२ ॥  
भारतं सर्वशास्त्राणामुत्तमं भरतर्षभ ।  
भारतात् प्राप्यते मोक्षस्तत्त्वमेतद् ब्रवीमि ते ॥ ९३ ॥  
महाभारतमाख्यानं क्षितिं गां च सरस्वतीम् ।  
ब्राह्मणं केशवं चापि कीर्तयन् नावसीदति ॥ ९४ ॥  
वेदे रामायणे पुण्ये भारते भरतर्षभ ।  
आदौ चान्ते च मध्ये च हरिः सर्वत्र गीयते ॥ ९५ ॥  
यत्र विष्णुकथा दिव्याः श्रुतयश्च सनातनाः ।  
तच्छ्रोतव्यं मनुष्येण परं पदमिहेच्छता ॥ ९६ ॥  
एतत् पवित्रं परममेतद् धर्मनिदर्शनम् ।  
एतत् सर्वगुणोपेतं श्रोतव्यं भूतिमिच्छता ॥ ९७ ॥  
क्रियतेऽसारसंसारे वाञ्छितस्यैव कारणम् ।  
हरिवंशस्य श्रवणमिति द्वैपायनोऽब्रवीत् ॥ ९८ ॥  
अश्वमेधसहस्रेण वाजपेयशतैस्तथा ।  
यत् फलं प्राप्यते पुंभिस्तद्धरेर्वंशपारणात् ॥ ९९॥  
अजरममरमेकं ध्येयमाद्यन्तशून्यं सगुणमगुणमाद्यं स्थूलमत्यन्तसूक्ष्मम् ।  
निरुपममनुमेयं योगिनां ज्ञानगम्यं त्रिभुवनगुरुमीशं त्वां प्रपन्नोऽस्मि विष्णो ॥3.132.१००।  
सर्वस्तरतु दुर्गाणि सर्वो भद्राणि पश्यतु ।  
सर्वेषां वाञ्छिता अर्था भवन्त्वस्य च पारणात्॥१०१॥  
इति श्रीमहाभारते खिलभागे हरिवंशे भविष्यपर्वणि श्रवणफलकथने द्वात्रिंशदधिकशततमोऽध्यायः ॥ १३२ ॥