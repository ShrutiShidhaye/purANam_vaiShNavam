+++
title = "०७८"

+++
वैशम्पायन उवाच  
ततः स भगवान् विष्णुर्दुर्विज्ञेयगतिः प्रभुः ।  
यत्र पूर्वम तपस्तप्तमात्मना यादवेश्वरः ॥ १ ॥  
गङ्गायाश्चोत्तरे तीरे देशं द्रष्टुमुपागतः ।  
स्वयमेव हरिः साक्षात् प्रविवेश तपोवनम् ॥ २ ॥  
प्रविश्य सुचिरं देशं ददर्श च मनोरमम् ।  
निषसाद ततस्तस्मिन्नाश्रमे पुण्यवर्धनः ॥ ३ ॥  
समाधौ योजयामास मनः पद्मनिभेक्षणः ।  
किमप्येष जगन्नाथो ध्यात्वा देवेश्वरः स्थितः ॥ ४ ॥  
स्थिते देवगुरौ तत्र समाधौ दीपवद्धरौ ।  
तत्र शब्द महाघेरः प्रादुरासीत् समन्ततः ॥ ५ ॥  
खाद खादत मोदेत यात यात मृगानिमान् ।  
प्रेषयेह पुनः सर्वान् प्रसादाच्छार्ङ्गधन्वनः ॥ ६ ॥  
एष विष्णुरयं कृष्णो हरिरीश इतोऽच्युतः ।  
नमोऽस्तु विष्णो देवेश स्वामिन्माधव केशव॥ ७ ॥  
इत्यादिशब्दः सुमहानाविरासीत् तदा निशि ।  
ततश्च सुमहानादः सिंहानां मृगविद्विषाम् ॥ ८ ॥  
धावतां च शुनां राजन् मृगाननु विनर्दताम् ।  
मृगाणां भीतियुक्तानामृक्षाणां द्वीपिनां तथा ॥ ९ ॥  
गजानां नदतां राजन् बृंहितं च ततस्ततः ।  
महावातसमुद्धूतक्षुभितस्येव वारिधेः ॥ 3.78.१० ॥  
नादस्त्रैलोक्यवित्रासः प्रादुरासीत्तदा निशि ।  
श्रुत्वा शब्दं हरिर्देवस्तादृशं तत्र धिष्ठितः ॥ ११ ॥  
समाधिक्षोभमासाद्य विश्वस्य च जगत्पतिः ।  
ततः संचिन्तयामास कोऽयमेष महास्वनः ॥ १२ ॥  
कस्यायमीदृशः शब्दः स्तुतियुक्तो मम त्विति ।  
अहोऽस्मिन्मृगयाशब्दः शुनां संचरतां वने ॥ १३ ॥  
मृगाणामथ सर्वेषां नादश्च सुमहानयम् ।  
व्यामिश्रस्तुतियुक्ताभिर्वाग्भिर्मम समन्ततः ॥ १४ ॥  
इति संचिन्त्य मनसा दिशो विप्रेक्ष्य सर्वतः ।  
तत आस्ते हरिस्तत्र ज्ञातुं तस्य समुद्भवम् ॥ १५ ॥  
ततो मृगाः समाधावन् यत्र तिष्ठति केशवः ।  
तांश्चैवानुचरो राजन् श्वगणः समपद्यत ॥ १६ ॥  
अथ वै दीपिका राजञ्छतशोऽथ सहस्रशः ।  
ततस्तमोऽपि व्यनशद् दिवेव समपद्यत ॥ १७ ॥  
ततो नु भूतसङ्घाश्च समदृश्यन्त तत्र ह ।  
पिशाचाश्च महाघोरा नदन्तो बहु विस्वनम् ॥ १८ ॥  
भक्षयन्तोऽथ पिशितं पिबन्तो रुधिरं बहु ।  
प्रादुरासन्महाघोराः पिशाचा विकृताननाः ॥ १९ ॥  
हन्यमाना हता राजन् पतन्तः पतिता मृगाः ।  
इतश्चेतश्च धावन्तो बाणैर्विद्धा मृगा द्विपाः ॥ 3.78.२० ॥  
ततो मृगसहस्राणि समुदीर्णानि भारत ।  
यत्रासौ तिष्ठते देवस्तत्र याता निरन्तरम् ॥ २१ ॥  
अन्तरीकृत्य देवेशं स्थितानीत्यनुशुश्रुम ।  
पिशाच्यो विकृताकाराः कराला रोमहर्षणाः ॥ २२ ॥  
पुत्रवत्यः समापेतुर्यत्र तिष्ठति केशवः ।  
श्वगणस्तत्र राजेन्द्र चरत्येवं ततस्ततः ॥ २३ ॥  
ततः स भगवान् विष्णुः सर्वमालोक्य वेष्टितः ।  
विस्मयं परमं गत्वा पश्यन्नास्ते स्म केशवः ॥ २४ ॥  
कस्यैष विस्तृतो नादः कस्य वायं जनोऽपतत् ।  
को नु मां स्तौति भक्त्या वै भविष्ये प्रीतिमानहम्॥ २५॥  
कस्य मुक्तिः समायाता प्रीते मयि सुदुर्लभा ।  
इति संचिन्त्य भगवानास्ते प्राकृतवद्धरिः ॥ २६ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां अष्टसप्ततितमोऽध्यायः ॥ ७८ ॥