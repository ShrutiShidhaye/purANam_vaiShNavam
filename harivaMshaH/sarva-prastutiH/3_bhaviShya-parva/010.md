+++
title = "०१०"

+++
वैशम्पायन उवाच  
एवमेकार्णवीभूते शेते लोके महाद्युतिः ।  
प्रच्छाद्य सलिलं सर्वं हरिर्नारायणः प्रभुः ॥ १ ॥  
महतो रजसो मध्ये महार्णवसमस्य वै ।  
विरजस्को महाबाहुरक्षरं ब्रह्म यं विदुः ॥ २ ॥  
आत्मरूपप्रकाशेन तपसा संवृतः प्रभुः ।  
त्रिकमास्थाय कालं तु ततः सुष्वाप सोऽव्ययः॥ ३ ॥  
पुरुषो यज्ञ इत्येवं यत्परं परिकीर्तितम् ।  
यथान्यत्पुरुषाख्यं स्यात्सर्वं तत्पुरुषोत्तमः॥ ४ ॥  
ये च यज्ञपरा विप्रा ऋत्विजा इति संज्ञिताः ।  
आत्मदेहात्पुरा भूता यज्ञेभ्यः श्रूयतां तदा ॥ ५ ॥  
ब्रह्माणं परमं वक्त्रादुद्गातारं च सामगम् ।  
होतारमथ चाध्वर्युं बाहुभ्यामसृजत् प्रभुः ॥ ६ ॥  
ब्राह्मणो ब्राह्मणत्वाच्च सम्प्रस्तारं च सर्वशः ।  
तन्मित्रं वरुणं सृष्ट्वा प्रतिष्ठातारमेव च ॥ ७ ॥  
उदरात् प्रतिहर्तारं पोतारं चैव भारत ।  
अच्छावाकं मनोरूभ्यां नेष्टारं चैव भारत ॥ ८ ॥  
पाणिभ्यामथ चाग्नीध्रं सुब्रह्मण्यं च यज्ञियम् ।  
ग्रावाणमथ बाहुभ्यामुन्नेतारं च यज्ञियम् ॥ ९ ॥  
एवमेवैष भगवान् षोडशैताञ्जगत्पतिः ।  
प्रवक्तॄन् सर्वयज्ञानामृत्विजोऽसृजदुत्तमान् ॥ 3.10.१० ॥  
तदेष वै वेदमयः पुरुषो यज्ञसम्मितः ।  
वेदाश्च तन्मयाः सर्वे साङ्गोपनिषदक्रियाः ॥ ११ ॥  
स्वपित्येकार्णवे चैव यदाश्चर्यमभूत्तदा ।  
श्रूयते तद् यथावृत्तं मार्कण्डेयो यदन्वभूत् ॥१२ ॥  
जीर्णो भगवतस्तस्य कुक्षावेव महामुनिः ।  
बहुवर्षसहस्रायुस्तस्यैव वरतेजसा ॥ १३ ॥  
इति तीर्थप्रसङ्गेन पृथ्वीतीर्थगोचरः ।  
आश्रमानपि पुण्यांश्च तीर्थान्यायतनानि च ॥ १४ ॥  
देशान्राष्ट्राणि चित्राणि पुराणि विविधानि च ।  
जपहोमरतः क्षान्तस्तपो घोरं समाश्रितः ॥ १५ ॥  
मार्कण्डेयस्ततस्तस्य शनैर्वक्त्राद् विनिःसृतः ।  
निष्क्रामन्तं न चात्मानं जानीते देवमायया ॥ १६॥  
निष्क्रान्तस्तस्य वदनादेकार्णवमथो गतः ।  
सर्वतस्तमसाच्छन्नं मार्कण्डेयो निरीक्षते ॥ १७ ॥  
तस्योत्पन्नं भयं तीव्रं संशयश्चात्मजीविते ।  
देवदर्शनसंहृष्टो विस्मयं चागमत् परम् ॥ १८ ॥  
संचिन्तयति मध्यस्थो मार्कण्डेयोऽतिशङ्कितः ।  
किंस्विद्भवेदियं चिन्ता मोहः स्वप्नोऽनुऽभूयते ॥ १९ ॥  
व्यक्तमन्यतमो भावो ह्येतेषां भविता मम ।  
न हीदृशमसंश्लिष्टमयुक्तं सत्यमर्हति ॥ 3.10.२० ॥  
नष्टचन्द्रार्कपवने छन्नपर्वतभूतले ।  
कतमः स्यादयं लोक इति चिन्ताव्यवस्थितः ॥ २१ ॥  
अपश्यच्चापि पुरुषं शयानं पर्वतोपमम् ।  
तोयाढ्यमिव जीमूतं मध्ये मग्नं महार्णवे ॥ २२ ॥  
तपन्तमिव तेजोभिर्भास्वन्तमिव वर्चसा ।  
जाग्रन्तमिव गाम्भीर्याच्छ्वसन्तमिव पन्नगम् ॥ २३ ॥  
स देवं प्रष्टुमायाति कौ भवानिति विस्मयात्।  
तथैव च शनैर्भूयो मुनिः कुक्षिं प्रवेशितः ॥ २४ ॥  
स प्रविष्टः पुनः कुक्षौ मार्कण्डेयः सुनिश्चितः ।  
तथैव चरते भूयो विजानन् स्वप्नदर्शनम् ॥ २५ ॥  
स तथैव यथापूर्वं पृथिवीमटते पुनः ।  
पुण्यतीर्थानि पूतानि निरैक्षद् दिवि भूतले ॥ २६ ॥  
क्रतुभिर्यजमानांश्च समाप्तवरदक्षिणैः ।  
पश्यते देवकुक्षिस्थान्यज्ञियाञ्छतशो द्विजान्॥ २७ ॥  
सद्वृत्तमाश्रिताः सर्वे वर्णा ब्राह्मणपूर्वकाः ।  
चत्वारश्चाश्रमाः सम्यग् यथोद्दिष्टपदानुगाः ॥ २८ ॥  
वर्षाणां शतसाहस्रं मार्कण्डेयो महामुनिः ।  
विचरन् पृथिवीं कृत्स्नां न च कुक्ष्यन्तमैक्षत॥ २९ ॥  
ततः कदाचिदथ वै पुनर्वक्त्राद् विनिःसृतः ।  
सुप्तं न्यग्रोधशाखायां बालमेकं निरीक्षते ॥ 3.10.३० ॥  
यथा चैकार्णवजले नीहारेण वृतान्तरे ।  
अव्यक्तभीषणे लोके सर्वभूतविवर्जिते ॥ ३१ ॥  
स भूयो विस्मयाविष्टः कौतूहलसमन्वितः ।  
बालमादित्यसंकाशं न शक्नोत्युपसर्पितुम् ॥ ३२ ॥  
सोऽचिन्तयदथैकान्ते स्थित्वा सलिलसंनिधौ ।  
पूर्वदृष्टमिदं नेति शङ्कितो देवमायया ॥ ३३ ॥  
अगाधे सलिल स्तब्धे मार्कण्डेयः प्लवन्मुनिः ।  
न शान्तिं लभते तत्र श्रमात् संत्रस्तविक्लवः ॥ ३४ ॥  
तथैव भगवान् हंसो गतो योगेन बालताम् ।  
बभाषे मेघतुल्येन स्वरेण पुरुषोत्तमः ॥ ३५ ॥  
श्रीभगवानुवाच  
मा भैर्वत्स न भेतव्यमिहैवायाहि चान्तिकम् ।  
मार्कण्डेय मुने धीर बालस्त्वं श्रमपीडितः ॥ ३६ ॥  
मार्कण्डेय उवाच  
को मां नाम्ना कीर्तयते तपः परिभवन् मम ।  
बहुवर्षसहस्रायुर्धर्षयंश्चैव मे वयः ॥ ३७ ॥  
न ह्येष समुदाचारो देवेष्वपि समाहितः ।  
मां ब्रह्मापि स विश्वेशो दीर्घायुरिति भाषते ॥ ३८ ॥  
कस्तपो घोरशिरसो ममाद्य त्यक्तजीवितः ।  
मार्कण्डेयेति मां प्रोक्त्वा मृत्युमीक्षितुमिच्छति॥ ३९ ॥  
वैशम्पायन उवाच  
एवमाभाषते क्रोधान्मार्कण्डेयो महामुनिः ।  
अथैनं भगवान् भूयो बभाषे तत्परायणम् ॥ 3.10.४० ॥  
श्रीभगवानुवाच  
अहं ते जनको वत्स हृषीकेशः पिता गुरुः ।  
आयुःप्रदाता पौराणः किमर्थं नोपसर्पति ॥ ४१ ॥  
मां पुत्रकामः प्रथमं पिता ते ह्यङ्गिरा मुनिः ।  
पूर्वमाराधयामास तपस्तीव्रमुपाश्रितः ॥ ४२ ॥  
ततस्त्वां घोरशिरसं दहनोपमतेजसम् ।  
दत्तवानहमात्मेष्टं महर्षिममितायुषम् ॥ ४३ ॥  
तत्र नोत्सहते चान्यो यो न भूतो ममात्मकः ।  
द्रष्टुमेकार्णवगतं क्रीडन्तं योगधर्मिणम् ॥ ४४ ॥  
वैशम्पायन उवाच  
ततः प्रसन्नवदनो विस्मयोत्फुल्ललोचनः ।  
मूर्घ्नि बद्धाञ्जलिपुटो मार्कण्डेयो महातपाः ॥ ४५ ॥  
नामगोत्रं ततः श्रुत्वा दीर्घायुर्लोकपूजितः ।  
अथाकरोन्नमस्कारं प्रणतः शिरसा प्रभुम् ॥ ४६ ॥  
मार्कण्डेय उवाच  
इच्छेऽहं तत्त्वत्तो मायामिमां ज्ञातुं तवानघ ।  
यदेकार्णवमध्यस्थः शेषे त्वं बालरूपवान् ॥ ४७ ॥  
किंसंज्ञः कश्च भगवाँल्लोके विज्ञायसेऽनघ ।  
तर्कये त्वां महाभूतं न भूतमिह तिष्ठति ॥ ४८ ॥  
श्रीभगवानुवाच  
अहं नारायणो ब्रह्मा सम्भवः सर्वदेहिनाम् ।  
सर्वभूतोद्भवकरः सर्वभूतविनाशनः ॥ ४९ ॥  
अहमैन्द्रे पदे शक्र ऋतूनामपि वत्सरः ।  
अहं युगे युगाक्षश्च युगस्यावर्त एव च ॥ 3.10.५० ॥  
अहं सर्वाणि सत्त्वानि दैवतान्यखिलानि च ।  
भुजगानामहं शेषस्तार्क्ष्योऽहं सर्वपक्षिणाम् ॥ ५१ ॥  
अहं सहस्रशीर्षा द्यौर्यः पदैरभिसंवृतः ।  
आदित्यो यज्ञपुरुषो देवो यज्ञमयो मखः ।  
अहमग्निर्हव्यवाहे यादसां पतिरव्ययः ॥ ५२ ॥  
यत्पृथिव्यां द्विजेन्द्राणां तपसा भावितात्मनाम् ।  
बहुजन्मनिरुद्धात्मा ब्राह्मणो यतिरुच्यते ॥ ५३ ॥  
ज्ञानवान् दृष्टविश्वात्मा योगिनां योगवित्तमः ।  
कृतान्तः सर्वभूतानां विश्वेषां कालसंज्ञितः ॥ ५४ ॥  
अहं कर्म क्रिया जीवः सर्वेषां धर्मदर्शनः ।  
निष्क्रियः सर्वभूतेषु स्वात्मज्योतिः सनातनः ॥ ५५ ॥  
प्रधानं पुरुषो देवोऽहमाद्यस्त्वक्षयोऽव्ययः ।  
अहं धर्मस्तपश्चाहं सर्वाश्रमनिवासिनाम् ॥ ५६ ॥  
अहं हयशिरो देवः क्षीरोदे यो महार्णवे ।  
ऋतं सत्यं च परममहमेकः प्रजापतिः ॥ ५७ ॥  
अहं सांख्यमहं योगमहं तत्परमं पदम् ।  
अहमिज्यो भवश्चाहमहं विद्याधिपः स्मृतः ॥ ५८ ॥  
अहं ज्योतिरहं वायुरहं भूमिरहं नभः ।  
अहमापः समुद्राश्च नक्षत्राणि दिशो दश ।  
अहं वर्षमहं सोमः पर्जन्योऽहमहं रविः ॥ ५९ ॥  
क्षीरोदः सागरश्चाहं समुद्रो वडवामुखः ।  
वह्निः संवर्तको भूत्या पिबंस्तोयमयं हविः ॥ 3.10.६० ॥  
अहं पुराणं परमं तथैवेह परायणम् ।  
अहं भूतस्य भव्यस्य वर्तमानस्य सम्भवः ॥ ६१ ॥  
यत्किंचित्पश्यसे चैव यच्छृणोषि च किंचन ।  
यच्चानुभवसे लोके तत् सर्वं मामकं स्मृतम् ॥ ६२ ॥  
विश्वं सृष्टं मया पूर्वं सृजेयं चाद्य पश्य माम्। ।  
युगे युगे च स्रक्ष्यामि मार्कण्डेयाखिलं जगत् ॥ ६३ ॥ ।  
तदेतदखिलं सर्वं मार्कण्डेयावधारय ।  
शुश्रूषुर्मम धर्मेप्सुः कुक्षौ चर सुखी भव ॥ ६४ ॥  
मम ब्रह्मा शरीरस्थो देवाश्च ऋषिभिः सह ।  
ब्यक्तमव्यक्तयोगं मामवगच्छापराजितम् ॥ ६५ ॥  
अहमेकाक्षरो मन्त्रस्त्र्यक्षरश्चैव सर्वशः ।  
त्रिपदश्चैव परमस्त्रिवर्गार्थनिदर्शनः ॥ ६६ ॥  
वैशम्पायन उवाच  
एवमेतत् पुराणेषु वेदान्ते च महामुनिः ।  
वक्त्रे व्याहृतवानाशु मार्कण्डेयं महामुनिम्।  
प्रवेशयामास ततो जठरं विश्वरूपधृक् ॥ ६७ ॥  
ततो भगवतः कुक्षिं प्रविष्टो मुनिसत्तमः ।  
रराम सुखमासाद्य शुश्रूषुर्हंसमव्ययम् ॥ ६८ ॥  
तदक्षरं विविधमथाश्रितो वपु-  
र्महार्णवे व्यपगतचन्द्रभास्करे ।  
शनैश्चरन्प्रभुरपि हंससंज्ञितो-  
ऽसृजज्जगद्विसृजति कालपर्यये ॥ ६९ ॥  
इति श्रीमहाभारते खिलभागे हरिवंशे भविष्यपर्वणि पौष्करे मार्कण्डेयकर्तृकभगवद्दर्शने दशमोऽध्यायः ॥ १० ॥