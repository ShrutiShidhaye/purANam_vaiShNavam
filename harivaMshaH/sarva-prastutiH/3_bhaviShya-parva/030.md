+++
title = "०३०"

+++
जनमेजय उवाच  
ब्रह्मन् खिले वर्तमाने निर्मर्यादे महाग्रहे ।  
अविनाशे च भूतानां कथमासन् प्रजास्तदा ॥ १ ।  
वैशम्पायन उवाच  
अभ्यषिञ्चत्पृथुं वैन्यं पुरा राज्ये प्रजापतिः ।  
राज्याय ऋषिभिः सार्धं प्रजाधर्मपरायणः ॥ २ ॥  
एष नः परमो राजा सानुरागो व्यजायत ।  
त्रेतायां सम्प्रवृत्तायामन्योन्यमनुजल्पिरे ॥ ३ ॥  
एष नो वृत्तिदाता च शिल्पानां च प्रवर्तिता ।  
निर्माता सर्वभूतानां सत्यप्राप्तेन कर्मणा ॥ ४ ॥  
एतस्मिन्नन्तरे देवा गन्धमादनसानुषु ।  
बहुभिर्नियमैः श्रान्ता निषण्णा गिरिसानुषु ॥ ५ ॥  
अथ गन्धं समासाद्य समन्ताद् देवदानवाः ।  
माथवे समये प्राप्ते तेन गन्धेन दर्पिताः ॥ ६ ॥  
पुष्पमात्रस्य यद् वीर्यं मारुतेन विसर्पितम् ।  
मनोग्राहि सुखं सर्वं पार्थिवं गन्धमुत्तमम् ॥ ७ ॥  
ते दैत्यास्तेन गन्धेन किंचिद् विस्मयमागताः ।  
प्रसन्नमनसो भूत्वा परं सौख्यमुपागताः ॥ ८ ॥  
ऊचुश्च सहिताः सर्वे तेन गन्धेन दर्पिताः ।  
पुष्पमात्रस्य यद् वीर्यं किं तस्य फलतो भवेत् ॥ ९ ॥  
अनुमानेन विज्ञेया विविधाः कर्मबुद्धयः ।  
शुभाश्चैवाशुभाश्चैव बुद्धिप्राणेन देहिनाम् ॥ 3.30.१० ॥  
तस्माद् वयं पयोमध्ये ओषध्यो निर्मथामहे ।  
मन्दरेण विशालेन बलिना कामरूपिणा ॥ ११ ॥  
समुद्रमभिसंरम्भान्मथ्नीमः सोमजं जलम् ।  
पीत्वा च सहिताः सर्वे प्रस्थिताः कामरूपिणः ॥ १२।  
विष्णुरेवाग्रणीस्तेषां भविष्यति महाबलः ।  
दिवं च वसुधां चैव भोक्ष्यामः सह शत्रुभिः ॥ १३ ॥  
समूलपत्रशाखाश्च सपुष्पाः फलशालिनः ।  
सर्वे ग्रहांश्च गृह्णीमः सुधां च वसुधातले ॥ १४ ॥  
उद्धृत्य गिरिपादेभ्यो गन्धमादनसानुजान् ।  
प्रभाष्य वचनं दैत्या मन्दरस्य प्रकम्पने ॥ १५ ॥  
समुद्धर्तुं प्रधावन्तः कम्पयन्ति स्म मेदिनीम् ।  
निश्चयेन महावीर्या बाहुभिः परिणाहिभिः ॥ १६ ॥  
न शक्नुस्ते सूमुद्धर्तुं शैलेन्द्रं दनुवंशजाः ।  
निपेतुर्जानुभिर्घृष्टा विपुले पर्वतान्तरे ॥ १७ ॥  
समाधायात्मनाऽऽत्मानं तपसा दग्धकिल्बिषाः ।  
पितामहं प्रपद्यन्ते शिरोभिः कामरूपिभिः ॥ १८॥  
तेषां मनोऽभिलषितं ब्रह्मा सर्वत्रगो वशी ।  
ज्ञात्वा बहुविधैर्वाक्यैर्व्याजहार सरस्वतीम् ॥ १९ ॥  
अशरीरां शरीरस्थः परया वर्णसम्पदा ।  
सर्वलोकमतिर्ब्रह्मा लोकानां हितकाम्यया ॥ 3.30.२० ॥  
आदित्यैर्वसुभिश्चैव रुद्रैश्च समरुद्गणैः ।  
देवैर्यक्षैः सगन्धर्वैः किन्नरैश्च प्रगायिभिः ॥ २१ ॥  
समेत्य सहितैः सर्वैः शक्य उद्धरितुं गिरिः ।  
अमृतार्थे महातेजा धातुभिः समरंजितः ॥ २२ ॥  
सुरासुरगणाः सर्वे समुत्पाट्य महागिरिम् ।  
हस्तारूढाः प्रपश्यन्ति वीरुधो हिमवद्रसम् ॥ २३ ॥  
एतच्छुत्वा च वचनं सर्वेषामन्तिके तदा ।  
दैतेया बाहुबलिनो मनोभिर्वाग्भिरैव च ॥ २४ ॥  
विक्रीडभूता बहुधा बभूवुर्लवणाम्भसः ।  
यत्र पुष्करविन्यस्तः सहितैर्देवदानवैः ॥ २५ ॥  
सुरासुरगणाः सर्वे सहिता लवणाम्भसः ।  
मन्दरं पुष्करं कृत्वा नेत्रं वासुकिमेव च ॥ २६ ॥  
समाः सहस्रं मथितं जलमोषधिभिः सह ।  
क्षीरभूतं समायोगादमृतं समपद्यत ॥ २७ ॥  
तज्जह्रुरसुराः पूर्वमाक्रान्ता लोभमन्युना ।  
धन्वन्तरिस्तथा मद्यं श्रीर्देवी कौस्तुभो मणिः॥ २८ ॥  
शशाङ्को विमलश्चापि समुत्तस्थुः समन्ततः ।  
उच्चैःश्रवा हयो रम्यः पीयूषं तदनन्तरम् ॥ २९ ॥  
पश्चाद् देवास्तदातुमुद्यता राहुमब्रुवन् ।  
न तु केचित्पिबन्ति स्म दैत्या नैव च दानवाः ॥ 3.30.३० ॥  
चिच्छेदाथ हरिः संख्ये राहोश्चक्रेण कं तदा ।  
अनिर्मुक्तं पितृगणैर्मुनिभिश्च सनातनैः ॥ ३१ ॥  
तदिन्द्रहस्तादमृतं जहार पृथिवी स्वयम् ।  
जगामाङ्कगता देवी ब्रह्मवाक्यप्रचोदिता ॥ ३२ ॥  
इति श्रीमहाभारते खिलभागे हरिवंशे भविष्यपर्वणि पौष्करे त्रिंशोऽध्यायः ॥ ३० ॥