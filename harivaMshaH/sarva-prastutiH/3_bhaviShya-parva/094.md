+++
title = "०९४"

+++
वैशम्पायन उवाच  
ततश्च यादवाः सर्वे दृष्ट्वा सैनिकसंचयम् ।  
रात्रौ व व्यसनं प्राप्तं महाशस्त्रसमाकुलम् ॥ १ ॥  
महावातसमुद्भूतं कल्पान्ते सागरोपमम् ।  
संनद्धाः समपद्यन्त शस्त्रिणो युद्धलालसाः ॥ २ ॥  
गृहीतदीपिकाः सर्वे यादवाः शस्त्रयोधिनः ।  
सात्यकिर्बलभद्रश्च हार्दिक्यो निशठस्तथा ॥ ३ ॥  
उद्धवोऽथ महाबुद्धिरुग्रसेनो महाबलः ।  
अन्ये च यादवाः सर्वे कवचप्रग्रहे रताः ॥ ४ ॥  
समस्तयुद्धकुशला रात्रौ सन्नाहयोधिनः ।  
शस्त्रिणः खड्गिनश्चैव सर्वे शस्त्रसमाकुलाः ॥ '५ ॥  
युद्धाय समपद्यन्त बहवो बाहुशालिनः ।  
रथिनो गजिनश्चैव सादिनः सायुधास्तथा ॥ ६ ॥  
नित्ययुक्ता महात्मानो धन्विनः पुरुषोत्तमाः ।  
निर्ययुर्नगरात् तूर्णं दीपिकाभिः समन्ततः ॥ ७ ॥  
कुतः पौण्ड्रक इत्येवं वदन्तः सर्वसात्वताः ।  
दीपिकादीपितो देशो निस्तमाः समपद्यत ॥ ८ ॥  
ततो वितिमिरो देशः समन्तात् प्रत्यपद्यत ।  
युद्धं समभवद् घोरं वृष्णिभिः शत्रुभिः सह ॥ ९ ॥  
ततो महान् समभवत् संनादो रोमहर्षणः ।  
हया हयैः समायुक्ताः गजाश्च गजयूथपैः ॥ 3.94.१० ॥  
रथा रथैः समायुक्ताः सादिभिः सादिनस्तथा ।  
खड्गिनः खड्गिभिः सार्धं गदिभिर्गदिनस्तथा ॥ ११ ॥  
परस्परव्यतीकारो रण आसीत् सुदारुणः ।  
महाप्रलयसंक्षोभः शब्दस्तेषां महात्मनाम् ॥ १२ ॥  
धावन्तः प्रहरन्त्येतान् घ्नन्त्येतान् सर्वतो नृपान्।  
अयमेष महाबाहुः खड्गी पतति वीर्यवान् ॥ १३ ॥  
अयमेष शरो घोरो वर्ततेऽतिसुदारुणः ।  
गदी चायं महावीर्यः सर्वान् नो बाधते नृपः ॥ १४ ॥  
अयं रथी शरी चापी गदी तूणी तनुत्रवान्।  
पट्टिशी सर्वतो याति कुन्तपाणिरयं बली ॥ १५ ॥  
अयमत्र महाशूली संश्रितः सर्वतो दिशम् ।  
गजोऽयं सविषाणाग्रो वर्तते सर्वतः प्रति ॥ १६ ॥  
अतिसर्वत्रगः शूरो वेगवान् वातसंनिभः ।  
शराञ्च्छरैः समाहन्ति दण्डान् दण्डैर्जगत्पते ॥ १७ ॥  
कुन्तान् कुन्तैः समाजघ्नुर्गदाभिश्च गदास्तथा।  
परिघान् परिघैः सार्धं शूलाञ्च्छूलैः समन्ततः ॥ १८ ॥  
एवं तेषां महाराज कुर्वतां रणमुत्तमम् ।  
संग्रामः सुमहानासीच्छब्दश्चापि महानभूत् ॥ १९ ॥  
भूतानि सुबहून्याजौ शब्दवन्ति महान्ति च ।  
प्रादुरासन् सहस्राणि शङ्खानां भीमनिःस्वनः ॥ 3.94.२० ॥  
रात्रौ प्रादुरभूच्छब्दः संग्रामे रोमहर्षणः ।  
वर्तमाने महायुद्धे वृष्णीनां चैव तैः सह ॥ २१ ॥  
केचिद् ग्रस्ताः समापेतुः पृथिव्यां पृथिवीक्षितः।  
केचिच्च पतिताः क्लिष्टाः विप्रकीर्णशिरोरुहाः ॥ २२ ॥  
पेतुरुर्व्यां महावीर्या राजानः शस्त्रपाणयः ।  
केचित् तु भिन्नवर्माणः समापेतुः सहस्रधा ॥ २३ ॥  
परस्परं समाश्रित्य परस्परवधैषिणः ।  
न्यस्तशस्त्रा महात्मानः समन्तात् क्षतविग्रहाः ॥ २४ ॥  
पेतुर्गतासवः केचिद् यमराष्ट्रविवर्धनाः ।  
एवं ते निहता राजन् योधिताः सर्व एव तु ॥ २५ ॥  
एतस्मिन्नन्तरे शूर एकलव्यो निषादपः ।  
धनुर्गृह्य महाघोरं कालान्तकयमोपमः ॥ २६ ॥  
शरैरनेकसाहस्रैरर्दयामास यादवान् ।  
परःशतैः शराणां तु निशितैर्मर्मभेदिभिः ॥ २७ ॥ ।  
वृष्णीनां च बलं सर्वं पोथयामास सर्वतः ।  
युद्ध्यतः शस्त्रपाणींश्च क्षत्रियान् वीर्यवत्तरान्॥ २८ ॥  
निशठं पञ्चविंशत्या शराणां नतपर्वणाम् ।  
सारणं दशभिर्विद्ध्वा हार्दिक्यं पञ्चभिः शरैः ॥ २९ ॥  
उग्रसेनं नवत्याशु वसुदेवं च सप्तभिः ।  
उद्धवं दशभिश्चैव ह्यक्रूरं पञ्चभिः शरैः ॥ 3.94.३० ॥  
एवमेकैकशः सर्वे निहता निशितैः शरैः ।  
विद्राव्य यादवीं सेनां नाम विश्राव्य वीर्यवान्॥ ३१ ॥  
एकलव्यो यदुवृषान् वीर्यवान् बलवानहम् ।  
इदानीं सात्यकिर्वीरः क्व यास्यति महाबलः ॥ ३२ ॥  
मदमत्तो हली साक्षात् क्व यातीह गदाधरः ।  
इत्याह सिंहनादेन सिंहान् विस्मापयन्निव ॥ ३३ ॥  
इति श्रीमहाभारते खिलभागे हरिवंशे भविष्यपर्वणि पौण्ड्रकवधे रात्रियुद्धे चतुर्नवतितमोऽध्यायः ॥ ९४ ॥