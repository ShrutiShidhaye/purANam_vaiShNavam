+++
title = "०४५"

+++
वैशम्पायन उवाच  
स्वराः खरमुखाश्चैव मकराशीविषाननाः ।  
ईहामृगमुखाश्चान्ये वराहसदृशाननाः ॥ १ ॥  
बालसूर्यमुखाश्चैव धूमकेतुमुखास्तथा ।  
चन्द्रार्धचन्द्रवक्त्राश्च प्रदीप्ताग्निमुखास्तथा ॥ २ ॥  
हंसकुक्कुटवक्त्राश्च व्यादितास्या भयावहाः ।  
पञ्चास्या लेलिहानाश्च काकगृध्रमुखास्तथा ॥ ३ ॥  
विद्युज्जिह्वास्त्रिशीर्षाश्च तथोल्कासंनिभाननाः ।  
महाग्राहनिभाश्चान्ये दानवा बलदर्पिताः ॥ ४ ॥  
कैलासवपुषस्तस्य शरीरे शरवृष्टयः ।  
अवध्यस्य मृगेन्द्रस्य न व्यथां चक्रुराहवे ॥ ५ ॥  
एवं भूयोऽपरान् घोरानसृजन्दानवाः शरान् ।  
मृगेन्द्रस्योरसि क्रुद्धा निःश्वसन्त इवोरगाः ॥ ६ ॥  
ते दानवशरा घोरा मृगेन्द्राय समीरिताः ।  
विलयं जग्मुराकाशे खद्योता इव पर्वते ॥ ७ ॥  
ततश्चक्राणि दिव्यानि दैत्याः क्रोधसमन्विताः ।  
मृगेन्द्रायाक्षिपन्त्याशु प्रज्वलन्तीव सर्वशः ॥ ८ ॥  
तैरासीद् गगनं चक्रैः सम्पतद्भिः समावृतम् ।  
युगान्ते सम्प्रकाशद्भिश्चन्द्रसूर्यग्रहैरिव ॥ ९ ॥  
तानि चक्राणि वदनं प्रविशन्ति विभान्ति वै ।  
मेघोदरदरीं घोरां चन्द्रसूर्यग्रहा इव ॥ 3.45.१० ॥  
तानि चक्राणि सर्वाणि मृगेन्द्रेण महात्मना ।  
निगीर्णानि प्रदीप्तानि पावकार्चिःसमानि वै ॥ ११ ॥  
हिरण्यकशिपुर्दैत्यो भूयः प्रासृजदूर्जिताम् ।  
शक्तिं प्रज्वलितां घोरां हुताशनसमप्रभाम् ॥ १२ ॥  
तामापतन्तीं सम्प्रेक्ष्य मृगेन्द्रः शक्तिमुत्तमाम् ।  
हुंकारेणैव रौद्रेण बभञ्ज भगवांस्तदा ॥ १३ ॥  
रराज भग्ना सा शक्तिर्मृगेन्द्रेण महीतले ।  
सविस्फुलिङ्गा ज्वलिता महोल्केव नभश्च्युता॥ १४ ॥  
नाराचपङक्तिः सिंहस्य सृष्टा रेजे विदूरतः ।  
नीलोत्पलपलाशानां मालेवोज्ज्वलदर्शना ॥ १५ ॥  
गर्जित्वा तु यथाकामं विक्रम्य च यथासुखम् ।  
तत् सैन्यमुत्सारितवांस्तृणाग्राणीव मारुतः ॥ १६ ॥  
ततोऽश्मवर्षं दैत्येन्द्रा व्यसृजन्त नभोगताः ।  
नगमात्रैः शिलाखण्डैर्गिरिकूटैर्महाप्रभैः ॥ १७ ॥  
तदश्मवर्षं सिंहस्य गात्रे निपतितं महत् ।  
दिशो दश प्रकीर्णं हि खद्योतप्रकरो यथा ॥ १८ ॥  
तदश्मौघैर्दितिसुतास्तदा सिंहमरिंदमम् ।  
प्राच्छादयन् यथा मेघा धाराभिरिव पर्वतम् ॥ १९ ॥  
न च तं चालयामासुर्दैत्यौघा देवमास्थितम् ।  
भीमवेगा बलश्रेष्ठं समुद्रा इव पर्वतम् ॥ 3.45.२० ॥  
ततोऽश्मवर्षे निहते जलवर्षमनन्तरम् ।  
धाराभिरक्षमात्राभिः प्रादुरासीत् समन्ततः ॥ २१ ॥  
नभसः प्रच्युता धारास्तिग्मवेगाः सहस्रशः ।  
आवृण्वन् सर्वतो व्योम दिशश्चोपदिशस्तथा ॥ २२ ॥  
धाराणां संनिपातेन वायोर्विस्फूर्जितेन च ।  
वर्धता चैव वर्षेण न प्राज्ञायत किंचन ॥ २३ ॥  
धारा दिवि च संसक्ता वसुधायां च सर्वशः ।  
न स्पृशन्ति स्म तं तत्र निपतन्त्योऽनिशं भुवि ॥ २४ ॥  
बाह्यतो ववृषे वर्षं नोपरिष्टात् तु तोयदः ।  
मृगेन्द्रप्रतिरूपस्य स्थितस्य युधि मायया ॥ २५ ॥  
हतेऽश्मवर्षे तुमुले जलवर्षे च शोषिते ।  
ससृजुर्दानवा मायामग्निं वायुं च सर्वशः ॥ २६ ॥  
नभसः प्रच्युतश्चैव तिग्मवेगः समन्ततः ।  
ज्वालामाली महारौद्रो दीप्ततेजाः समन्ततः ॥ २७ ॥  
स सृष्टः पावकस्तेन दैत्येन्द्रेण महात्मना ।  
न शशाक महातेजा दग्धुमप्रतिमौजसम् ॥ २८ ॥  
तमिन्द्रस्तोयदैः सार्धं सहस्राक्षोऽमितद्युतिः ।  
महता तोयवर्षेण शमयामास पावकम् ॥ २९ ॥  
तस्यां प्रतिहतायां तु मायायां युधि दानवाः ।  
ससृजुर्घोरसंकाशं तमस्तीव्रं समन्ततः ॥ 3.45.३० ॥  
तमसा संवृते लोके दैत्येष्वात्तायुधेषु वै ।  
स्वतेजसा परिवृतो दिवाकर इवाबभौ ॥ ३१ ॥  
त्रिशिखां भ्रुकुटीं चास्य ददृशुर्दानवा रणे ।  
ललाटस्थां त्रिकूटस्थां गङ्गां त्रिपथगामिव ॥ ३२ ॥  
इति श्रीमहाभारते खिलभागे हरिवंशे भविष्यपर्वणि नारसिंहे पञ्चचत्वारिंशोऽध्यायः ॥ ४५ ॥