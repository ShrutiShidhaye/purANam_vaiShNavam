+++
title = "०३२"

+++
वैशम्पायन उवाच  
ततो महति वृत्तान्ते स्थिते राज्ये महोदये ।  
देवतानां मनुष्याणां सहवासोऽभवत् तदा ॥ १ ॥  
एकतः समधीयन्ति सहिताः प्ररुदन्ति च ।  
स्वयं च भागं गृह्णन्ति यज्ञकर्मणि भारत ॥ २ ॥  
प्राचेतसं ततो दक्षं दीक्षित्वा वै बृहस्पतिः ।  
वाजिमेधाय भगवानृषिभिः परिवारितः ॥ ३ ॥  
तस्मिन् मातामहे यज्ञे दक्षस्य विदितात्मनः ।  
शामित्रमकरोद् रुद्रो भागार्थे सह नन्दिना ॥ ४ ॥  
रुद्रस्यैव हि तद् रूपं द्विधाभूतं तदीप्सया ।  
जातः परमधर्मात्मा नन्दी पुरुषविग्रहः ॥ ५ ॥  
तेन योगेन राजेन्द्र यत्तद् ब्रह्म सनातनम् ।  
विहितं सत्यवचनैस्तेनैव परमात्मना ॥ ६ ॥  
सरूपैश्चाप्यरूपैश्च विरूपाक्षैर्घटोदरैः ।  
ऊर्ध्वनेत्रैर्महाकायैर्विकटैर्वामनैस्तथा ॥ ७ ॥  
शिखिभिर्जटिभिश्चैव त्र्यक्षैश्च शङ्कुकर्णिभिः ।  
चीरिभिश्चर्मिभिश्चैव कूटमुद्गरपाणिभिः ॥ ८ ॥  
सघण्टाधारिभिश्चैव मुञ्जमेखलधारिभिः ।  
सहस्तकटकैश्चैव स्वर्णकुण्डलधारिभिः ॥ ९ ॥  
सडिण्डिमैः सभेरीयैः समृदङ्गैः सवेणुभिः ।  
एतैः परिवृतो देवो मखं तं समुपारुजत् ॥ 3.32.१० ॥  
सशङ्खमुरजैश्चापि सतालफलपाणिभिः ।  
उप्रायुधधरो देवः सपिनाक इवान्तकः ॥ ११ ॥  
विरराजार्चिभिर्दीप्तैर्मखे मखवतां वरः ।  
कालाग्निरिव दीप्तार्चिर्जगद्दग्धुमिवोद्यतः ॥ १२ ॥  
नन्दी पिनाकपाणिश्च जघ्नतुर्मखमुत्तमम् ।  
युगान्त इव कालाग्निः क्षिप्रं दग्धुमिवोद्यतः ॥ १३ ॥  
यूपमुत्क्षिप्य धावन्ति निशाचरगणास्तथा ।  
त्रासयन् मुनिसंघांश्च चीरचर्मनिवासिनः ॥ १४ ॥  
हवींष्यन्ये पिबन्त्येव जिह्वाभिस्ताम्रलोचनाः ।  
भक्षयन्ति पशूनन्ये रसनान्तावलम्बिभिः ॥ १५ ॥  
मुमुचुश्चापरे यूपान् पशवः प्रहरन्ति च ।  
वह्निमध्ये प्रसिञ्चन्ति वारिभिः प्रशमाय च ॥ १६ ॥  
सोममन्ये जहुः केचिन्नेत्रैस्ताम्रजपोपमैः ।  
दर्भान् केचिद् विलुम्पन्ति हस्तैः पद्मदलप्रभैः ॥ १७ ॥  
बभञ्जिरे च यूपाग्रान् कलशांश्चापि चिक्षिपुः ।  
चिच्छिदुः काञ्चनान् वृक्षाञ्छोभार्थमुपकल्पितान् ॥ ॥ १८ ॥  
बिभिदुश्चैव बाणैस्ते मुमुचुश्च हिरण्मयान् ।  
लुलुपुश्चैव पात्राणि ममन्थुश्चारणीमपि ॥ १९ ॥  
अरुजंश्चैव प्राग्वंशं लुलुपुश्च समाहिताः ।  
चखादिरे पुरोडाशान् नखाग्रैश्च चकर्तिरे ॥ 3.32.२० ॥  
एवं दिवा च रात्रौ च भिद्यमानो महामखः ।  
चुक्रोश च महानादान् भिद्यमान इवार्णवः ॥ २१ ॥  
धनुः सशरमादाय पूर्वदत्तं स्वयंभुवा ।  
कृतं कीचकवेणुभ्यां समरे सुमहारथः ॥ २२ ॥  
प्रतिगृह्य महादेवः स शरैः समयोजयत् ।  
धनुर्विगृह्य जानुभ्यां जघान स महाक्रतुम् ॥ २३ ॥  
स विद्धस्तेन बाणेन खं समुत्पतितः क्रतुः ।  
मृगो भूत्वा नर्दमानो ब्रह्माणमुपधावति ॥ २४ ॥  
शरेणाभिहतस्त्राणं न लेभे प्रशमं भुवि ।  
शरणार्थी ह्ययं प्राप्तः शरेणान्तर्गतेन च ॥ २५ ॥  
तमुवाच मृगं ब्रह्मा शुभं सानुनयं वचः ।  
स्वरेणोत्तमवीर्येण गम्भीरेण सुभाषिणा ॥ २६ ॥  
एवंरूपो नभसि त्वं भविष्यसि महामृगः ।  
विजितश्च त्रिपर्वेण शरेणानतपर्वणा ॥ २७ ॥  
तिष्ठन् नक्षत्रशिरसि सह रुद्रेण नित्यशः ।  
सोमेन सह संयुक्तो ह्यक्षयेणाव्ययेन च ॥ २८ ॥  
दिवि संचारभूतो वै ताराभिः सह संगतः ।  
ज्योतिर्भूतो ज्योतिषां त्वं ध्रुवश्चैव महाध्रुवः ॥ २९ ॥  
यच्चैतद् रुधिरं दिव्यं क्षतजादभिनिःसृतम् ।  
नभस्युत्पतितं चैव प्रवेगेन प्रधावतः ॥ 3.32.३० ॥  
क्षतजं बहुवर्णं च क्षेत्रं मण्डलसंज्ञितम् ।  
निमित्तभूतं भूतानां वर्षे वर्षप्रदं तथा ॥ ३१ ॥  
सुखं दुःखं च भूतानां दर्शने सम्प्रवर्तते ।  
इन्द्रियश्रवणाच्चैव नभसीन्द्रायुधोऽभवत् ॥ ३२ ॥  
चक्षुषी मानुषे राजन् विस्मयात् समवैक्षत ।  
अद्भुतं बहुचित्रं च मनसा सम्प्रकल्पितम् ॥ ३३ ॥  
न तु रात्रौ प्रदृश्येत खे सब्रह्मणि संज्ञितम् ।  
दिनस्यैव सदा त्वग्रे महत्कार्यं प्रदृश्यते ॥ ३४ ॥  
भूमावेव समुत्तिष्ठेदाकाशे तु विलीयते ।  
शतशश्च समं सर्वे प्रधावन्ति प्रचेतसः ।  
भयाद् रुद्रस्य महतो धन्विनो बाणपाणयः ॥ ३५ ॥  
नन्दी रुद्रगणैः सार्द्धं पिनाकी समतिष्ठत ।  
युगान्तकाले ज्वलितो ब्रह्मदण्ड इवोद्यतः ॥ ३६ ॥  
विष्णुः शृङ्गसमुद्भूतं प्रगृह्य विपुलं धनुः ।  
प्रातिष्ठत महाबाहुः पाणिना चक्रमादधत् ॥ ३७ ॥  
गदां सघण्टामन्येन खड्गमन्येन पाणिना ।  
प्रगृह्य सोऽग्रतोऽतिष्ठद् रुद्रायोद्यतपाणये ॥ ३८ ॥  
ततः शृङ्गाग्रसम्भूतं प्रगृह्य विपुलं धनुः ।  
शङ्खं चाप्रतिमं लोके शरांश्चानतपर्वणः ॥ ३९ ॥  
विष्णुरग्रस्थितो भाति सबलः संहताङ्गुलिः ।  
बद्धगोधाङ्गुलित्राणः सचन्द्र इव तोयदः ॥ 3.32.४० ॥  
आदित्या वसवश्चैव दिव्यैः प्रहरणैः सह ।  
विष्णुमेवाभितः सर्वे तिष्ठन्ति ज्वलनप्रभाः ॥ ४१ ॥  
मरुतश्चैव विश्वे च रुद्रमेवाभिपेदिरे ।  
गन्धर्वाः किन्नराश्चैव नागा यक्षाः सपन्नगाः ॥ ४२ ॥  
ऋषयो न्यस्तदण्डाश्च उभयोः पक्षयोर्हिताः ।  
जपन्ति शान्तये नित्यं लोकानां हितकाम्यया ॥ ४३ ॥  
रुद्रः शरेणाभ्यहनद् विष्णुमेवाग्रणी रणे ।  
हृदि सर्वाङ्गसन्धीषु तीक्ष्णाग्रेण सुयन्त्रिणा ॥ ४४ ॥  
न चकम्पे तदा विष्णुः सर्वात्मा ब्रह्मसम्भवः ।  
न च रोषमना नित्यं वृतः सर्वैः षडिन्द्रियैः ॥ ४५ ॥  
विष्णुश्च धनुरानम्य शरेण समयोजयत्।  
जत्रुदेशे मुमोचाशु ब्रह्मदण्डमिवोद्यतम् ॥ ४६ ॥  
स विद्धस्तेन बाणेन महादेवो न कम्पते ।  
वज्रेण च महासन्धिर्मन्दरस्य न चाल्यते ॥ ४७ ॥  
ततः प्रसभमाप्लुत्य रुद्रं विष्णुः सनातनम् ।  
कण्ठे जग्राह भगवान् नीलकण्ठस्ततोऽभवत्॥ ४८॥  
अनादिनिधनो देवो क्षमतां हि भवान्मम ।  
सर्वभूतागमाचार्यमचलत्वाच्च कर्मणाम् ॥ ४९ ॥  
कर्मणां चैव कर्ता च विकर्ता चैव भारत ।  
अशेषत्वाच्च भूतानां सर्वभूतेषु चोत्तमः ॥ 3.32.५० ॥  
स्वयमेव हि यत् कर्म विधत्ते कर्मयोनिषु ।  
तयोः शुभतमो राजन् स्वयमेव तथाकरोत् ॥ ५१ ॥  
अन्तरिक्षाच्छुभा वाचः श्रूयन्ते परमाद्भुताः ।  
सिद्धानां वदनोन्मुक्ताः सनातन नमोऽस्तु ते ॥ ५२ ॥  
नन्दी पिनाकमुद्यम्य बलवान् रुद्रसम्भवः ।  
मूर्द्धन्यभिजघानाजौ विष्णुं क्रोधेन मूर्छितः ॥ ५३ ॥  
ततः प्रहसितो विष्णुर्नन्दीं दृष्ट्वा सुरोत्तमः ।  
स्तम्भयामास भगवान् सर्वभूतपतिर्हरिः ॥ ५४ ॥  
विष्णुर्ब्रह्मसमो भूत्वा तेजसा प्रज्वलन्निव ।  
क्षमया च समायुक्तः स्थितः स्थाणुरिवाचलः॥ ५५ ॥  
अचिन्त्यश्चाप्रमेयश्च ह्यजेयश्चाप्यरिंदमः ।  
युगान्ताग्निसमो भूत्वा शान्तात्मा हरिरव्ययः ॥ ५६ ॥  
प्रसन्नः कल्पयामास भागं रुद्राय धीमते ।  
विष्णुर्धर्मपरो नित्यं त्यक्तकामः सुरोत्तमः ॥ ५७ ॥  
विष्णुना चैव राजेन्द्र स यज्ञः संधितः पुनः ।  
यथापक्षं च ते सर्वे गणास्त्वासन् महीपते ।  
तस्मिन् युद्धे महाघोरे विष्णू रुद्रस्य चैव ह ॥ ५८ ॥  
यथापक्षं भवेद् युद्धं दक्षयज्ञविनाशने ।  
विनाशश्चैव यज्ञस्य तदा लोके प्रतिष्ठितः ॥ ५९ ॥  
सर्वभूतेषु राजेन्द्र हितो यज्ञः सनातनः ।  
दक्षो यज्ञफलं चैव प्राप्तवान् स प्रजापतिः ॥ 3.32.६० ॥  
इमां चोदाहृतां दिव्यां कथामिति स बुद्धिमान् ।  
श्रावयेद् यस्तु विप्रेभ्यः शुचिः प्रयतमानसः ॥ ६१ ॥  
अधीत्य सर्वमध्यात्मं देवलोके महीयते ।  
एष पौष्करको नाम प्रादुर्भावो महात्मनः ॥ ६२ ॥  
पुराणे पौष्करे चैव मया द्वैपायनेरितः ।  
यथावदनुपूर्वेण संस्कृतः परमर्षिभिः ॥ ६३ ॥  
यश्चैनमग्र्यं पुरुषः पुराणं सदाप्रमत्तः शृणुयाद् यथोक्तम्।  
अवाप्य कामानिह वीतशोकः परत्र च स्वर्गफलानि भुङ्क्ते ॥ ६४ ॥  
इति श्रीमहाभारते खिलभागे हरिवंशे भविष्यपर्वणि पौष्करे द्वात्रिंशोऽध्यायः ॥ ३२ ॥