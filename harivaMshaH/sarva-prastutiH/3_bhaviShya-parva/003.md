+++
title = "००३"

+++
जनमेजय उवाच  
आसन्नं विप्रकृष्टं वा यदि कालं न विद्महे ।  
तस्माद् द्वापरसंविद्धं युगान्तं स्पृहयाम्यहम् ॥ १ ॥  
प्राप्ता वयं तु तत् कालमनया धर्मतृष्णया ।  
आदद्यात् परमं धर्मं सुखमल्पेन कर्मणा ॥ २ ॥  
शौनक उवाच  
प्रजासमुद्वेगकरं युगान्तं समुपस्थितम् ।  
प्रणष्टधर्मं धर्मज्ञ निमित्तैर्वक्तुमर्हसि ॥ ३ ॥  
सौतिरुवाच  
पृष्ट एवं भविष्यस्य गतिं तत्त्वेन चिन्तयन् ।  
युगान्ते सर्वभूतानां भगवानब्रवीत् तदा ॥ ४ ॥  
व्यास उवाच  
अरक्षितारो हर्तारो बलिभागस्य पार्थिवाः ।  
युगान्ते प्रभविष्यन्ति स्वरक्षणपरायणाः ॥ ५ ॥  
अक्षत्रियाश्च राजानो विप्राः शूद्रोपजीविनः ।  
शूद्राश्च ब्राह्मणाचारा भविष्यन्ति युगक्षये ॥ ६ ॥  
काण्डे स्पृष्टाः श्रोत्रियाश्च निष्क्रियाणि हवींष्यथ ।  
एकपङ्क्त्यामशिष्यन्ति युगान्ते जनमेजय ॥ ७ ॥  
शिल्पवन्तोऽनृतपरा नरा मद्यामिषप्रियाः ।  
मित्रभार्या भविष्यन्ति युगान्ते जनमेजय ॥ ८ ॥  
राजवृत्तिस्थिताश्चौरा राजानश्चौरशीलिनः ।  
भृत्याश्चानिर्दिष्टभुजो भविष्यन्ति युगक्षये ॥ ९ ॥  
धनानि श्लाघनीयानि सतां वृत्तमपूजितम्।  
अकुत्सना च पतिते भविष्यन्ति युगक्षये ॥ 3.3.१० ॥  
प्रणष्टचेतना मर्त्या मुक्तकेशा विचूलिनः ।  
ऊनषोडशवर्षाश्च प्रजास्यन्ति नराः सदा ॥ ११ ॥  
अट्टशूला जनपदाः शिवशूलाश्चतुष्पथाः ।  
प्रमदाः केशशूलाश्च भविष्यन्ति युगक्षये ॥ १२॥  
सर्वे ब्रह्म वदिष्यन्ति सर्वे वाजसनेयिनः ।  
शूद्रा भोवादिनश्चैव भविष्यन्ति युगक्षये ॥ १३ ।  
तपोयज्ञफलानां च विक्रेतारो द्विजातयः ।  
ऋतवश्च भविष्यन्ति विपरीता युगक्षये ॥ १४ ॥  
शुक्लदन्ताऽञ्जिताक्षाश्च मुण्डाः काषायवाससः।  
शूद्रा धर्मं चरिष्यन्ति शाक्यबुद्धोपजीविनः ॥ १५ ॥जो प्राचीन काल में बौद्ध थे, वहीं संस्कृत साहित्य में शूद्र  
  
शूद्रों का वास्तविक नाम - ठिकाना बौद्ध तथा धम्म ही है और बौद्ध काल में ये सर्वोपरि थे....  
श्वापदप्रचुरत्वं च गवां चैव परिक्षयः ।  
स्वादूनां विनिवृत्तिश्च विद्यादन्तगते युगे ॥ १६ ॥  
अन्त्या मध्ये निवत्स्यन्ति मध्याश्चान्तनिवासिनः।  
तथा निम्नं प्रजाः सर्वा गमिष्यन्ति युगक्षये ॥ १७ ॥  
तथा द्विहायना दम्यास्तथा पल्वलकर्षकाः ।  
चित्रवर्षी च पर्जन्यो युगे क्षीणे भविष्यति ॥ १८ ॥  
सर्वे चौरकुले जाताश्चोरयानाः परस्परम् ।  
स्वल्पेनाख्या भविष्यन्ति यत्किंचित्प्राप्य दुर्गताः ॥  
न ते धर्मं करिष्यन्ति मानवा निर्गते युगे ।  
ऊषार्कबहुला भूमिः पन्थानस्तस्करावृताः ॥ 3.3.२० ॥  
सर्वे वाणिज्यकाश्चैव भविष्यन्ति कलौ युगे ।  
पितृदत्तानि देयानि विभजन्ते सुतास्तदा ।  
हरणाय प्रपत्स्यन्ते लोभानृतविरोधिताः ॥ २१ ॥  
सौकुमार्ये तथा रूपे रत्ने चोपक्षयं गते ।  
भविष्यन्ति युगान्ते च नार्यः केशैरलंकृताः ॥ २२ ॥  
निर्विहारस्य भूतस्य गृहस्थस्य भविष्यति ।  
युगान्ते समनुप्राप्ते नान्या भार्या समा गतिः ॥२३ ॥  
कुशीलानार्यभूयिष्ठं वृथारूपसमन्वितम् ।  
पुरुषाल्पं बहुस्त्रीकं तद् युगान्तस्य लक्षणम् ॥ २४ ॥  
बहुयाचनको लोको न दास्यति परस्परम् ।  
अविचार्य ग्रहीष्यन्ति दानं वर्णान्तरात् तथा ॥ २५ ॥  
राजचौराग्निदण्डार्तो जनः क्षयमुपैष्यति ।  
सस्यनिष्पत्तिरफला तरुणा वृद्धशीलिनः ।  
ईहयासुखिनो लोका भविष्यन्ति युगक्षये ॥ २६ ॥  
वर्षासु वाताः परुषा नीचाः शर्करवर्षिणः ।  
संदिग्धः परलोकश्च भविष्यति युगक्षये ॥ २७ ॥  
आत्मनश्च दुराचारा ब्रह्मदूषणतत्पराः ।  
आत्मानं बहु मन्यन्ते मन्युरेवाभ्ययाद्द्विजान्॥ २८ ॥  
वैश्याचाराश्च राजन्या धनधान्योपजीविनः ।  
युगापक्रमणे सर्वे भविष्यन्ति द्विजातयः ॥ २९ ॥  
अप्रवृत्ताः प्रपत्स्यन्ते समयाः शपथास्तथा ।  
ऋणं सविनयभ्रंशं युगे क्षीणे भविष्यति ॥ 3.3.३० ॥  
भविष्यत्यफलो हर्षः क्रोधश्च सफलो नृणाम् ।  
अजाश्चैवोपरोत्स्यन्ते पयसोऽर्थे युगक्षये ॥ ३१ ॥  
अशास्त्रविदुषां पुंसामेवमेव स्वभावतः ।  
अप्रमाणं वदिष्यन्ति नीतिं पण्डितमानिनः ॥ ३२ ॥  
शास्त्रोक्तस्याप्रवक्तारो भविष्यन्ति युगक्षये ।  
सर्वे सर्वं हि जानन्ति वृद्धाननुपसेव्य वै ॥ ३३ ॥  
न कश्चिदकविर्नाम युगान्ते समुपस्थिते ।  
न क्षत्राणि नियोक्ष्यन्ति विकर्मस्था द्विजातयः ।  
चौरप्रायाश्च राजानो युगान्ते पर्युपस्थिते ॥ ३४ ॥  
कुण्डावृषा नैकृतिकाः सुरापा ब्रह्मवादिनः ।  
अश्वमेधेन यक्ष्यन्ति युगान्ते जनमेजय ॥ ३५ ॥  
अयाज्यान् याजयिष्यन्ति तथाभक्ष्यस्य भक्षिणः ।  
ब्राह्मणा धनतृष्णार्ता युगान्ते समुपस्थिते ॥ ३६ ॥  
भोशब्दमभिधास्यन्ति न च कश्चित्पठिष्यति ।  
एकशङ्खास्तदा नार्यो गवेधुकपिनद्धकाः ॥ ३७ ॥  
नक्षत्राणि वियोगीनि विपरीता दिशस्तथा ।  
संध्यारागोऽथ दिग्दाहो भविष्यत्यवरे युगे ॥ ३८ ॥  
पितॄन्पुत्रा नियोक्ष्यन्ति वध्वः श्वश्रूश्च कर्मसु ।  
वियोनिषु चरिष्यन्ति प्रमदासु नरास्तथा ॥ ३९ ॥  
वाक्छरैस्तर्जयिष्यन्ति गुरूञ्छिष्यास्तथैव च ।  
मुखेषु च प्रयोक्ष्यन्ति प्रमत्ताश्च नरास्तदा ॥ 3.3.४० ।  
अकृताग्राणि भोक्ष्यन्ति नराश्चैवाग्निहोत्रिणः ।  
भिक्षां बलिमदत्त्वा च भोक्ष्यन्ति पुरुषाः स्वयम्॥ ४१ ॥  
पतीन्सुप्तान् वञ्चयित्वा गमिष्यन्ति स्त्रियोऽन्यतः ।  
पुरुषाश्च प्रसुप्तासु भार्यासु च परस्त्रियम् ॥ ४२ ॥  
नाव्याधितो नाप्यरुजो जनः सर्वोऽभ्यसूयकः ।  
न कृतिप्रतिकर्ता च युगे क्षीणे भविष्यति ॥ ४३ ॥  
इति श्रीमहाभारते खिलभागे हरिवंशे भविष्यपर्वणि कलियुगवर्णने तृतीयोऽध्यायः ॥ ३ ॥