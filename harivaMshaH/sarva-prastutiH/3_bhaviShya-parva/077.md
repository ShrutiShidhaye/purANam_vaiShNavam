+++
title = "०७७"

+++
वैशम्पायन उवाच  
ततो मुनिगणा दृष्ट्वा देवदेवमुपस्थितम् ।  
समाप्य चाग्निहोत्राणि सम्पूज्यातिथिसत्तमान्॥ १ ॥  
मुनयो दीर्घतपसः समाधौ कृतनिश्चयाः ।  
जटिनो मुण्डिनः केचिच्छिराधमनिसंतताः ॥ २ ॥  
निर्मज्जा नीरसाः केचिद् वेताला इव केचन ।  
अश्मकुट्टाशनपराः पर्णभक्षास्तथा परे ॥ ३ ॥  
वेदविद्याव्रतस्नाता निराहारा महातपाः ।  
स्मरन्तः सर्वदा विष्णुं तद्भक्तास्तत्परायणाः ॥ ४ ॥  
आसन्नमुक्तयः केचित् केचिद्ध्यानैकतत्पराः ।  
ध्यानेन मनसा विष्णुं दृष्टवन्तस्तपोधनाः ॥ ५ ॥  
संवत्सराशिनः केचित् केचिज्जलविचारिणः ।  
शक्रस्य भयदातारः श्रुतिस्मृतिपरायणाः ॥ ६ ॥  
वसिष्ठो वामदेवश्च रैभ्यो धूम्रस्तथैव च ।  
जाबालिः कश्यपः कण्वो भरद्वाजोऽथ गौतमः ॥ ७ ॥  
अत्रिरश्वशिरा भद्रः शङ्खः शङ्खनिधिः कुणिः ।  
पाराशर्यः पवित्राक्षो याज्ञवल्क्यो महामनाः ॥ ८ ॥  
कक्षीवानङ्गिराश्चैव मुनिर्दीप्ततपास्तथा ।  
असितो देवलस्तात वाल्मीकिश्च महातपाः ॥ ९ ॥  
एते चान्ये च मुनयो द्रष्टुमीश्वरमव्ययम् ।  
आदायार्घ्यं यथायोगमुटजात्स्वात्समाययुः॥ 3.77.१० ॥  
ते च गत्वा हरिं कृष्णं विष्णुमीशं जनार्दनम् ।  
भक्तिनम्रास्तदा देवं प्रणेमुर्भक्तवत्सलम् ॥ ११ ॥  
नमोऽस्तु कृष्ण कृष्णेति देवदेवेति केशवम् ।  
प्रणवात्मञ्जगन्नाथ नताः स्म शिरसा हरे ॥ १२ ॥  
कृष्ण विष्णो हृषीकेश केशवेति च सर्वदा ।  
प्रणामप्रवणा विप्राः प्राहुरित्थं जगत्पतिम् ॥ १३ ॥  
इदमर्घ्यमिदं पाद्यमिदं विष्टरमेव च ।  
कृतार्थाः सर्वदा देव प्रसन्नो नो जगत्पतिः ॥ १४ ॥  
किं कुर्मः किं नु नः कृत्यं कश्चिद् दोषः प्रभो हरे ।  
इति प्राञ्जलयः सर्वे प्राहुर्देवस्य पश्यतः ॥ १५ ॥  
कृष्णोऽपि तद् यथायोगमुपयुज्य सहामरैः ।  
कृतं सर्वं मुनिवरा वर्धतां तप उत्तमम् ॥ १६ ॥  
इति ब्रुवन् पुराणात्मा प्रीतस्तेन गरुत्मता ।  
आसनं लम्भयामास रात्रौ देवो जनार्दनः ॥ १७ ॥  
कुशलं पृष्टवान् भूयो मुनीनां भावितात्मनाम् ।  
अग्निहोत्रेषु तपसि तथा भृत्येषु सर्वतः ॥ १८ ॥  
एवमादि जगन्नाथः पृष्टवानीश्वरस्तदा ।  
सर्वत्र कुशलं तेऽत्र ब्रूयुः कृष्णस्य सर्वतः ॥ १९ ॥  
आतिथ्यं चक्रिरे ते तु नीवारैः फलमूलकैः ।  
देवानामथ सर्वेषां विष्णोः कृष्णस्य यत्नतः।  
आतिथ्यमुपयुञ्जानस्ततः प्रीतोऽभवद्धरिः ॥ 3.77.२० ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां सप्तसप्ततितमोऽध्यायः ॥ ७७ ॥