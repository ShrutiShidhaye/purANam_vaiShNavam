+++
title = "०८८"

+++
वैशम्पायन उवाच  
ततो वृषध्वजो देवः शूली साक्षादुमापतिः ।  
करं करेण संस्पृश्य विष्णोश्चक्रधरस्य ह ॥ १ ॥  
प्रोवाच भगवान् रुद्रः केशवं गरुडध्वजम् ।  
शृण्वतां सर्वदेवानां मुनीनां भावितात्मनाम्॥ २ ॥  
किमिदं देवदेवेश चक्रपाणे जनार्दन ।  
तपश्चर्या किमर्थं ते प्रार्थना तव का विभो ॥ ३ ॥  
स्वयं विष्णुर्भवान्नित्यस्तपस्त्वं तपसां हरे ।  
पुत्रार्थं यदि ते देव तपश्चर्या जनार्दन ॥ ४ ॥  
पुत्रो दत्तो मया देव पूर्वमेव जगत्पते ।  
शृणु तत्रापि भगवन् कारणं कारणात्मक ॥ ५ ॥  
तपश्चर्तुं प्रवृत्तोऽहं कुतश्चित् कारणाद्धरे ।  
वर्षायुतं महाघोरं पुरा कृतयुगे तदा ॥ ६ ॥  
भवानी तत्र मे देव परिचर्तुं तदाभवत् ।  
पित्रा नियुक्ता देवेश उमैषा वरवर्णिनी ॥ ७ ॥  
भीत इन्द्रस्तदा देव मारं मां प्रैषयत्तदा ।  
मधुना सह संयुक्तो मारो मामागतस्तदा ॥ ८ ॥  
लक्ष्यं मामकरोत् तत्र बाणस्य प्रेषितस्य ह ।  
एष मां सेवते तत्र दानात् पुष्पादिनां हरे ॥ ९ ॥  
ततः क्रुद्धोऽहमभवं दृष्ट्वा मारं तथाविधम् ।  
क्रुद्ध्यतो मम देवेश नेत्रादग्निः पपात ह ॥ 3.88.१० ॥  
सोऽयमग्निस्तदा मारं भस्मसात्कृतवान् हरे ।  
अचिन्तयं तदा विष्णो शक्रस्यैतच्चिकीर्षितम् ॥ ११ ॥  
ततः प्रभृति देवेश दया तं प्रति वर्तते ।  
ब्रह्मणा च नियुक्तोऽस्मि प्रीतस्तत्र जनार्दन ॥ १२ ॥  
नियुक्तः पुत्ररूपेण स ते देव जगत्पते ।  
ज्येष्ठस्तव सुतो देव प्रद्युम्नेत्यभिविश्रुतः ॥ १३ ।  
स्मरं तं विद्धि देवेश नात्र कार्या विचारणा ।  
इत्युक्त्वा पुनराहेदं याथात्म्यं दर्शयन्निव ॥ १४॥  
मुनीनां श्रोतुकामानां याथात्म्यं तत्र सत्तमः ।  
अञ्जलिं सम्पुटं कृत्वा विष्णुमुद्दिश्य शंकरः॥ १५ ॥  
उमया सार्धमीशानो याथात्म्यं वक्तुमैहत ।  
हरे कुर्वति तत्रैवमञ्जलिं कुरुसत्तम ॥ १६ ॥  
मुनयो देवगन्धर्वाः सिद्धाश्च सह किन्नराः ।  
अञ्जलिं चक्रिरे विष्णौ देवदेवेश्वरे हरौ ॥ १७ ॥  
महेश्वर उवाच  
यत्तत्कारणमाहुस्तत्सांख्याः प्रकृतिसंज्ञकम्।  
ततो महान् समुत्पन्नः प्रकृतिर्यस्य कारणम् ॥ १८ ॥  
त्रिधा भूतं जगद्योनिं प्रधानं कारणात्मकम् ।  
सत्त्वं रजस्तमो विष्णो जगदण्डं जनार्दन ॥ १९ ॥  
तस्य कारणमाहुस्त्वां सांख्यप्रकृतिसंज्ञकम्।  
तद्रूपेण भवान् विष्णो परिणम्याधितिष्ठति॥ 3.88.२० ॥  
तस्मात्तु महतो घोरादहंकारो महानभूत् ।  
स त्वमादौ जगन्नाथ परिणामस्तथा हि सः ॥ २१ ॥  
अहंकारात् प्रभो देव करणानि महान्ति च ।  
तन्मात्राणि तथा पञ्च भूतानि प्रभवन्त्युत ॥ २२ ॥  
तानि त्वामाहुरीशानं भूतानीह जगत्पते ।  
पृथिवी वायुराकाशमापो ज्योतिश्च पञ्चमम् ॥ २३ ॥  
चक्षुर्घ्राणं तथा स्पर्शो रसनं श्रोत्रमेव च ।  
मनः षष्ठं तथा देव प्रेरकं तत्र तत्र ह ॥ २४ ॥  
कर्मेन्द्रियाणि चान्यानि वागादीनि जनार्दन ।  
त्वमेव तानि सर्वाणि करोषि नियतात्मवान् ॥ २५ ॥  
स्वेषु स्वेषु जगन्नाथ विषयेषु तथा हरे ।  
निवेशयसि देवेश योग्यामिन्द्रियपद्धतिम् ॥ २६ ॥  
यदा त्वं रजसा युक्तस्तदा भूतानि सृष्टवान् ।  
यदाच सत्त्वयुक्तोऽसि तदा पाता जगत्त्रयम्॥ २७ ॥  
यदा त्वं तमसाऽऽकृष्टस्तदा संहरसे जगत् ।  
त्रिभिरेव गुणैर्युक्तः सृष्टिरक्षाविनाशने ॥ २८ ॥  
वर्तसे त्रिविधां भूतिमादाय नियतात्मवान् ।  
इन्द्रियाणीन्द्रियार्थेषु नियोजयसि माधव ॥ २९ ॥  
प्राणिनामुपभोगार्थमन्तः स्थित्वा जगद्गुरो ।  
तस्मात् सर्वत्र भूतेषु वर्तते सर्वभोगवान् ॥ 3.88.३० ॥  
ब्रह्मा त्वं सृष्टिकाले तु स्थितौ विष्णुरसि प्रभो ।  
संहारे रुद्रनामासि त्रिधामा त्वमसि प्रभो ॥ ३१ ॥  
भूमिरापोऽनलो वायुः खं मनो बुद्धिरेव च ।  
एताः प्रकृतयो देव भिन्नाः सर्वत्र ते हरे ॥ ३२  
सहस्रशीर्षा पुरुषः सहस्राक्षः सहस्रपात् ।  
सहस्रधारः साहस्री सहस्रात्मा दिवस्पतिः ॥ ३३ ॥  
भूमिं सर्वामिमां प्राप्य सप्तद्वीपां ससागराम् ।  
अणुः सर्वत्रगो भूत्वा अत्यतिष्ठद् दशाङ्गुलम् ॥ ३४ ॥  
त्वमेवेदं जगत् सर्वं यद् भूतं यद् भविष्यति ।  
त्वत्तो विराट् प्रादुरभूत् सम्राट् चैव जनार्दन॥ ३५ ॥  
तव वक्त्राज्जगन्नाथ ब्राह्मणो लोकरक्षकः ।  
प्रादुरासीत्पुराणात्मन् षट्कर्मनिरतः सदा ॥ ३६ ॥  
राजन्यस्तु तथा बाह्वोरासीत् संरक्षणे रतः ।  
ऊर्वोर्वैश्यस्तथा विष्णो पादाच्छूद्र उदाहृतः ॥ ३७ ॥  
एवं वर्णा जगन्नाथ तव देहाज्जनार्दन ।  
मनसस्तव देवेश चन्द्रमाः समपद्यत ॥ ३८ ॥  
सुखकृत् सर्वभूतानां शीतांशुरमितप्रभः ।  
अक्ष्णोः सूर्यः समुत्पन्नः सर्वप्राणिविलोचनः॥ ३९ ॥  
यस्य भासा जगत् सर्वं भासते भानुमानसौ ।  
मुखादिन्द्रश्च अग्निश्च प्राणाद् वायुरजायत ॥ 3.88.४० ॥  
नाभेरभूदन्तरिक्षं तव देव जनार्दन ।  
द्यौरासीत् तु महाघोरा शिरसस्तव गोपते ॥ ४१ ॥  
पद्भ्यां भूमिः समुत्पन्ना दिशः श्रोत्राज्जगत्पते ।  
एव सृष्ट्वा जगत्सर्वं व्याप्य सर्वं व्यवस्थितः ॥ ४२ ॥  
व्याप्य सर्वानिमाँल्लोकान् स्थितः सर्वत्र केशव ।  
ततश्च विष्णुनामासि धातोर्व्याप्तेश्च दर्शनात् ॥ ४३ ॥  
नारा आपः समाख्यातास्तासामयनमादितः ।  
यतस्त्वं भूतभव्येश तन्नारायणशब्दितः ॥ ४४ ॥  
हरसि प्राणिनो देव ततो हरिरिति स्मृतः ।  
शंकरोऽसि सदा देव ततः शंकरतां गतः ॥ ४५ ॥  
बृहत्त्वाद् बृंहणत्वाच्च तस्माद् ब्रह्मेति शब्दितः ।  
मधुरिन्द्रियनामेति ततो मधुनिषूदनः ॥ ४६ ॥  
हृषीकाणीन्द्रियाण्याहुस्तेषामीशो यतो भवान्।  
हृषीकेशस्ततो विष्णो ख्यातो देवेषु केशव ॥ ४७ ॥  
क इति ब्रह्मणो नाम ईशोऽहं सर्वदेहिनाम् ।  
आवां तवाङ्गसम्भूतौ तस्मात्केशवनामवान् ॥ ४८ ॥  
मा विद्या च हरे प्रोक्ता तस्या ईशो यतो भवान् ।  
तस्मान्माधवनामासि धवः स्वामीतिब्दितः ॥ ४९ ॥  
गौरेषा तु यतो वाणी तां च वेद यतो भवान् ।  
गोविन्दस्तु ततो देव मुनिभिः कथ्यते भवान् ॥ 3.88.५० ॥  
त्रिरित्येव त्रयो वेदाः कीर्तिता मुनिसत्तमैः ।  
क्रमते तांस्तथा सर्वांस्त्रिविक्रम इति श्रुतः ॥ ५१ ॥  
अणुर्वामननामासि यतस्त्वं वामनाख्यया ।  
मननान्मुनिरेवासि यमनाद् यतिरुच्यसे ॥ ५२ ॥  
तपश्चरसि यस्मात्त्वं तपस्वीति च शब्दितः ।  
वसन्ति त्वयि भूतानि भूतावासस्ततो हरे ॥ ५३ ॥  
ईशस्त्वं सर्वभूतानामीश्वरोऽसि ततो हरे ।  
प्रणवः सर्ववेदानां गायत्री छन्दसां प्रभो ॥ ५४ ॥  
अक्षराणामकारस्त्वं स्फोटस्त्वं वर्णसंश्रयः ।  
रुद्राणामहमेवासि वसूनां पावको भवान् ॥ ५५ ॥  
अश्वत्थो वृक्षजातीनां ब्रह्मा लोकगुरुर्भवान् ।  
मेरुस्त्वं पर्वतेन्द्राणां देवर्षीणां च नारदः ॥ ५६ ॥  
दानवानां भवान् दैत्यः प्रह्रादो भक्तवत्सलः ।  
सर्पाणामेव सर्वेषां भवान् वासुकिसंज्ञितः ॥ ५७ ॥  
गुह्यकानां च सर्वेषां भवान् धनद एव च ।  
वरुणो यादसां राजा गङ्गा त्रिपथभाग् भवान् ॥ ५८ ॥  
आदिस्त्वं सर्वभूतानां मध्यमन्तस्तथा भवान् ।  
त्वत्तः समभवद् विश्वं त्वयि सर्वं प्रलीयते ॥ ५९ ॥  
अहं त्वं सर्वगो देव त्वमेवाहं जनार्दन ।  
आवयोरन्तरं नास्ति शब्दैरर्थैर्जगत्पते ॥ 3.88.६० ॥  
नामानि तव गोविन्द यानि लोके महान्ति च ।  
तान्येव मम नामानि नात्र कार्या विचारणा ॥ ६१ ॥  
त्वदुपासा जगन्नाथ सैवास्ति मम गोपते ।  
यश्च त्वां द्वेष्टि देवेश स मां द्वेष्टि न संशयः ॥ ६२ ॥  
त्वद्विस्तारो यतो देव अहं भूतपतिस्ततः ।  
न तदस्ति विना देव यत् ते विरहितं हरे ॥ ६३ ॥  
यदासीद् वर्तते यच्च यच्च भावि जगत्पते ।  
सर्वे त्वमेव देवेश विना किंचित्त्वया न हि ॥ ६४ ॥  
स्तुवन्ति देवाः सततं भवन्तं स्वैर्गुणैः प्रभो ।  
ऋक्च त्वं यजुरेवासि सामासि सततं प्रभो ॥ ६५ ॥  
किमुच्यते मया देव सर्वं त्वं भूतभावन ।  
नमः सर्वात्मना देव विष्णो माधव केशव ॥ ६६ ॥  
नमस्करोमि सर्वात्मन् नमस्तेऽस्तु सदा हरे ।  
नमः पुष्करनाभाय वन्दे त्वामहमीश्बर ॥ ६७ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां शिवकृतविष्णुस्तुतौ अष्टाशीतितमोऽध्यायः ॥ ८८ ॥