+++
title = "०९५"

+++
वैशम्पायन उवाच  
निवृत्तेष्वथ सैन्येषु वृष्णिवीरेषु चैव हि ।  
भीतेष्वथ महाराज हतेषु युधि सर्वतः ॥ १ ॥  
दीपिकासु प्रशान्तासु निःशब्दे सति सर्वतः ।  
जितमित्येव यन्मत्वा वृष्णीनां बलमुत्तमम् ॥ २ ॥  
ततः पौण्ड्रो महावीर्यो बभाषे सैनिकान् स्वकान्।  
शीघ्रं गच्छत राजेन्द्राष्टङ्कैः कुन्तैः पुरीमिमाम् ॥ ३ ॥  
कुठारैः कुन्तलैश्चैव पाषाणैः सर्वतोदिशम् ।  
कर्षणस्थैः सुपाषाणैः सर्वतो यात भूमिपाः ॥ ४ ॥  
भिद्यन्तां प्राकारचयाः प्रासादाश्च समन्ततः ।  
गृह्यन्तां कन्यकाः सर्वा दास्यश्चैव समन्ततः॥ ५ ॥  
गृह्यन्तां वसुमुख्यानि धनानि सुबहून्यथ ।  
ते तथेति महात्मानो राजानः सर्व एव तु ॥ ६ ॥  
कुठारैः सर्वतश्चैव चिच्छिदुः पौण्ड्रकाज्ञया ।  
प्राकारांश्चैव सर्वत्र प्रासादान् नरसंचयान् ॥ ७ ॥  
अथ तत्र महाशब्दः प्रादुरासीत् समन्ततः ।  
टङ्केषु पात्यमानेषु प्राकारेषु महाबलैः ॥ ८ ॥  
पूर्वद्वारे महाराज भिन्नाः प्राकारसंचयाः ।  
श्रुत्वा शब्दं महाघोरं सात्यकिः क्रोधमूर्च्छितः॥ ९ ॥  
मयि सर्वं समारोप्य केशवो यादवेश्वरः ।  
गतः कैलासशिखरं द्रष्टुं शंकरमव्ययम् ॥ 3.95.१० ॥  
अवश्यं हि मया रक्ष्या पुरी द्वारवती त्वियम् ।  
इति संचिन्त्य मनसा धनुरादाय सत्वरम् ॥ ११ ॥  
रथं महान्तमारुह्य दारुकस्य महात्मनः ।  
पुत्रेण संस्कृतं घोरं यन्ता च स्वयमेव हि ॥ १२ ॥  
धनुर्महत् तदादाय शरांश्चाशीविषोपमान् ।  
आमुच्य कवचं घोरं शस्त्रसम्पातदुःसहम् ॥ १३ ॥  
अङ्गदी कुण्डली तूणी शरी चापी गदासिमान् ।  
ययौ युद्धाय शैनेयः संस्मरन् कैशवं वचः ॥ १४ ॥  
दीपिकादीपिते देशे ययौ सात्यकिरुत्तमः ।  
तथैव बलदेवोऽपि रथमारुह्य भास्वरम् ॥ १५ ॥  
गदी शरी महावीर्यः प्रायाद् रणचिकीर्षया ।  
सिंहनादं प्रकुर्वन्तो मुञ्चन्तो भैरवं रवम् ॥ १६ ॥  
उद्धवोऽपि बली साक्षाद् गजमारुह्य सत्वरम् ।  
मत्तं महारवं घोरं संग्रामे नीतिमत्तरः ॥ १७ ॥  
ययौ नीतिं विचिन्वानः परां प्रीतिं महाबलः ।  
अन्ये च वृष्णयः सर्वे ययुः संग्रामलालसाः ॥ १८ ॥  
रथान्गजान्समारुह्य हार्दिक्यप्रमुखास्तथा ।  
दीपिकाभिश्च सर्वत्र पुरोवृत्ताभिरीश्वराः ॥ १९ ॥  
सिंहनादं प्रकुर्वन्तः स्मरन्तः कैशवं वचः ।  
पूर्वद्वारं समागम्य वृष्णयो युद्धलालसाः ॥ 3.95.२० ॥  
ते समेत्य यथायोगं स्थितास्तत्र महाबलाः ।  
स्थिते सैन्ये महाघोरे दीपिकादीपिते पथि ॥ २१ ॥  
शिनिर्वीरः शरी चापी गदी तूणीरवान्विभो ।  
वायव्यास्त्रं समादाय योजयित्वा महाशरम् ॥ २२ ॥  
आकर्णं तूर्णमाकृष्य धनुःप्रवरमुत्तमम् ।  
मुमोच परसैन्येषु शिनिर्वीरः प्रतापवान् ॥ २३ ॥  
वायव्यास्त्रेण ते सर्वे तत्रस्था नरसत्तमाः ।  
विजिता ह्यस्त्रवीर्येण यत्र तिष्ठति पौण्ड्रकः ॥ २४ ॥  
तत्र गत्वा स्थिताः सर्वे निर्धूता वातरंहसा ।  
यत्र पूर्वं स्थिताः सर्वे विद्रुता राजसत्तमाः ॥ २५ ॥  
तत्र स्थित्वा च शैनेयः शरमादाय सत्वरम् ।  
निशितं सर्पभोगाभं बभाषे सात्यकिस्तदा ॥ २६ ॥  
क्व इदानीं महाबुद्धिः पौण्ड्रको राजसत्तमः ।  
स्थितोऽस्मि व्यवसायेन शरी चापी महाबलः॥ २७ ॥  
यदि द्रष्टा दुरात्मानं ततो हन्ता नृपाधमम् ।  
भृत्योऽस्मि केशवस्याहं जिघांसुः पौण्ड्रकं स्थितः ॥२८॥  
छित्त्वा शिरस्तु तस्यास्य सर्वक्षत्रस्य पश्यतः ।  
बलिं दास्यामि गृध्रेभ्यः श्वभ्यश्चैव दुरात्मनः ॥ २९ ॥  
को नाम ईदृशं कर्म चौरवच्च समाचरेत् ।  
सुप्तेषु निशि सर्वत्र यादवेषु महात्मसु ॥ 3.95.३० ॥  
चौरोऽयं सर्वथा राजा न हि राजा बलान्वितः ।  
यदि शक्तो न कुर्याच्च चौर्यमेवं नृपाधमः ॥ ३१ ॥  
अहोऽस्य बलिनो राज्ञश्चौरकार्यं प्रकुर्वतः ।  
सर्वथाऽऽगमनं तस्य न हि पश्यामि साम्प्रतम् ॥ ३२ ॥  
इत्युक्त्वा सात्यकिर्वीरः प्रजहास महाबलः ।  
विस्फार्य सुदृढं चापं संदधे कार्मुके शरम् ॥ ३३ ॥  
आकर्ण्य वचनं वीरः सात्यकेस्तस्य धीमतः ।  
क्व नु कृष्णः क्व गोपालः कुतः सोऽथ प्रवर्तते ॥ ३४ ॥  
स्त्रीहन्ता पशुहन्ता च क्व च स्वामीति सेवितः ।  
स इदानीं क्व वर्तेत गृहीत्वा मम नाम तत् ॥ ३५ ॥  
हन्ता सख्युर्महावीर्यो नरकस्य महात्मनः ।  
ममैव तात युद्धेऽस्मिन्हते तस्मिन्दुरात्मनि ॥ ३६ ॥  
गच्छ त्वं कामतो वीर योद्धुं न क्षमते भवान् ।  
अथवा तिष्ठ किंचित्तु ततो द्रष्टासि मे बलम्। ३७ ॥  
शिरस्ते पातयिष्यामि शरैर्घोरैर्दुरासदैः ।  
हतस्य तव वीरेह भूमिः पास्यति शोणितम् ॥ ३८ ॥  
श्रोष्यते स तथा गोपो हतः सात्यकिरित्यपि ।  
यो गर्वस्तस्य गोपस्य सर्वदा वर्तते महान् ॥ ३९ ॥  
विनश्यति स तु क्षिप्रं हते त्वयि यदूत्तम ।  
त्वयि रक्षां समादिश्य गोपः कैलासपर्वतम् ॥ 3.95.४० ॥  
गत इत्येवमस्माभिः श्रुतं पूर्वं महामते ।  
शरं गृहाण निशितं यदि शक्तोऽसि सात्यके ।  
इत्युक्त्वा बाणमादाय ययौ योद्धं व्यवस्थितः॥ ४१ ॥  
इति श्रीमहाभारते खिलभागे हरिवंशे भविष्यपर्वणि रात्रियुद्धे सात्यकिपौण्ड्रकभाषणे पञ्चनवतितमोऽध्यायः ॥ ९५॥