+++
title = "११८"

+++
वैशम्पायन उवाच  
इत्युक्तवति हंसे च धर्मात्माथ जनार्दनः ।  
उवाच प्रहसन् वीरः स्तुवन् नारायणं सदा ॥ १ ॥  
अद्राक्षमद्राक्षमहं जनार्दनं हस्तस्थशङ्खं वरचक्रधारिणम् ।  
आतप्तजाम्बूनदभूषिताङ्गदं स्फुरत्प्रभाद्योतितरत्नधारिणम् ॥ २ ॥  
अद्राक्षमेनं यदुभिः पुरातनः संसेव्यमानं मुनिवृन्दमुख्यैः ।  
संस्तूयमानं प्रभुभिः समागधैः स्मितप्रवालाधरपल्लवारुणम् ॥ ३ ॥  
अद्राक्षमेनं कविभिः पुरातनैर्विविच्य वेद्यं विधिवत्सहामरैः ।  
प्रफुल्लनीलोत्पलशोभितं श्रिया विनिद्रहेमाब्जविराजितोदरम् ॥ ४ ॥  
भूयोऽहमद्राक्षमजं जगद्गुरुं प्रमोदयन्तं वचनेन यादवान् ।  
निरूपयन्तं विधिवन्मुनीश्वरैः प्रवृत्तवेदार्थविधिं पुरातनैः ॥ ५ ॥  
अद्राक्षमद्राक्षमहं पुनः पुनः समस्तलोकैकहितैषिणं हरिम् ।  
वसन्तमस्मिञ्जगतो हिताय जगन्मयं तान् परिभूय शत्रून् ॥ ६ ॥  
भूयोऽप्यपश्यं सह यादवेश्वरैर्विक्रीडमानं च विहारकाले ।  
रमन्तमीड्यं रमयन्तमीश्वरान् यदूत्तमान् यादवमुख्यमीश्वरम् ॥ ७ ॥  
भूयोऽप्यपश्यं सरसीरुहेक्षणं समेतया भीष्मतनूजया हरिम् ।  
वसन्तमम्भोनिधिशायिनं विभुं भक्तप्रियं भक्तजनास्पदं शिवम् ॥ ८ ॥  
अद्राक्षमद्राक्षमहं सुनिर्वृतः पिबन् पिबंस्तस्य वपुः पुरातनम् ।  
नेत्रेण मीलद्विवरेण केवलं धन्योऽहमस्मीति तदा व्यचिन्तयम्॥ ९ ॥  
अद्राक्षमम्भोजयुगं दधानं प्रभुं विभुं भूतमयं विभावनम् ।  
आद्यं ककुद्मानमुरुं विभावसुं संस्मृत्य संस्मृत्य तमेव निर्वृतः ॥ 3.118.१० ॥  
अद्राक्षं जगतामीशं वक्षोराजितकौस्तुभम् ।  
वीज्यमानं हरिं कृष्णं चामराणां शतैः सदा ॥ ११ ॥  
युवां विद्वेषयुक्तेन चेतसा यादवेश्वरम् ।  
स्मरन्तं सर्वदा विष्णुं क्व चैवं क्व च वेत्ति कः ॥ १२ ॥  
क्व च द्रक्ष्यामि तौ मन्दौ कुतो वा मत्पुरोगतौ ।  
ध्यायन्तमित्थं देवेशं करे शङ्खवहं सदा ॥ १३ ॥  
हसन्तमेनमद्राक्षं करदं हास्यतत्परम् ।  
वदन्तं नारदे वाचं दुर्वाससि यतीश्वरे ॥ १४ ॥  
ब्रह्मसूत्रपदां वाणीं दापयन्तं मुनीश्वरम् ।  
दृष्ट्वाहं तं हरिं देवं पुनः पुनरचिन्तयम् ॥ १५ ॥  
असाध्यमिदमारब्धं ताभ्यामिति नृपोत्तम ।  
नारब्धव्यमिदं कार्यमितःप्रभृति भूमिप ॥ १६ ॥  
निवृत्ता सा कथा हंसाचिन्तयद् ग्रहणं तव ।  
तद् वृत्तमखिलं सर्वं वदिष्यति हि सात्यकिः ।  
एतद् वचनमाकर्ण्य हंसः कुद्धोऽब्रवीद् वचः ॥ १७ ॥  
हंस उवाच  
अरे ब्राह्मणदायाद का नाम तव वागियम् ।  
आवयोः पुरतो वक्तुं त्रैलोक्यं जेतुमिच्छतोः ॥ १८ ॥  
मायया त्वां भ्रामयति कृष्णो लीलाविधानवित् ।  
तं दृष्ट्वा भ्रम एवैष तव संजायते महान् ॥ १९ ॥  
शङ्खचक्रगदाशार्ङ्गवनमालाविभूषितम् ।  
वृष्णिवीरं समावेक्ष्य समुच्छ्रितयशोधरम् ॥ 3.118.२० ॥  
सूतमागधसंस्तावप्रकटद्बाहुवीर्यकम् ।  
अत्यद्भुतयशोराशिं विक्रमाल्लोकमण्डनम् ॥ २१ ॥  
चतुर्भुजं बलाक्रान्तं वृष्णियादवसम्मतम्।  
अहोऽद्य भ्रम एवैष दर्शनात् तस्य चक्रिणः ॥ २२ ॥  
इदानीं च महाराज भ्रामयत्येव दुर्मतिः ।  
त्वामेव विप्र मन्दात्मन्निन्द्रजालिकता हि या ॥ २३ ॥  
चापल्यमिदमैवैतत् तव विप्र भ्रमोद्भवम् ।  
अहो हि खलु सादृश्यं वक्तव्यं भवता मम ॥ २४ ॥  
अहमेव त्वया विप्र मर्षये प्रोदितं वचः ।  
सखिभावाद् द्विजश्रेष्ठ अन्यथा कः सहेदिदम् ॥ २५ ॥  
गच्छ मन्दमते विप्र यथेष्टं साम्प्रतं तव ।  
द्विज गच्छ यथेष्टं त्वं पृथिवीं पृथिवी तव ॥ २६ ॥  
जित्वा गोपालदायादं हत्वा यादवकान् बहून् ।  
एष नः प्रथमः कल्पो जेष्याम इति यादवान् ॥ २७ ॥  
गच्छ गच्छेति विप्र त्वं धृष्टं परुषवादिनम् ।  
शत्रुपक्षस्तुतिपरं सह युक्त्वा सदा मया ॥ २८ ॥  
न मे विप्रवधः कार्यः कष्टादपि हि सर्वतः ।  
इत्युक्त्वा ब्राह्मणं भूयो हंसः सात्यकिमब्रवीत् ॥२९॥  
भो भो यादवदायाद किमर्थं प्राप्तवानिह ।  
किमब्रवीन्नन्दसुतः किं वासौ मेऽदिशत् करम् ॥3.118.३०॥  
सात्यकिरुवाच  
इदं सत्यं वचो हंस शङ्खचक्रगदाभृतः ।  
शरैर्निशितधाराग्रैः शार्ङ्गमुक्तैः शिलाशितैः ॥ ३१ ॥  
दास्यामि करसर्वस्वमसिना निशितेन ते ।  
शिरश्छेत्स्यामि ते हंस करदानस्य संग्रहम् ॥ ३२ ॥  
धार्ष्ट्यं हि तव मन्दात्मन्किमतोऽपि नृपाधम ।  
देवदेवाज्जगन्नाथात् करमिच्छति यो नृपः ॥ ३३ ॥  
तस्यैष करसंक्षेपो जिह्वाच्छेदो नराधम ।  
तस्य शार्ङ्गरवं श्रुत्वा शङ्खस्य च हरेः पुनः ॥ ३४ ॥  
को नाम जीवितं काङ्क्षेत् तिष्ठेदानीं त्वमद्य वै ।  
गिरीशवरदर्पेण को ब्रूयादीदृशं वचः ॥ ३५ ॥  
सहाया वयमेवैते बलभद्रपुरोगमाः ।  
प्रथमो बलभद्रोऽसौ द्वितीयोऽहं च सात्यकिः ॥३६॥  
कृतवर्मा तृतीयस्तु चतुर्थो निशठो बली ।  
पञ्चमोऽथ च बभ्रुस्तु षष्ठश्चैवोत्कलः स्मृतः ॥ ३७ ॥  
सप्तमस्तारणो धीमानस्त्रशस्त्रविशारदः ।  
अष्टमस्त्वथ सारङ्गो नवमो विपृथुस्तथा ॥ ३८ ॥  
दशमश्चोद्धवो धीमान् वयमेते बलान्विताः ।  
त एते पुरतो गोप्तुः शङ्खचक्रगदाभृतः ॥ ३९ ॥  
देवदेवस्य युद्धेषु तिष्ठन्त्येव दिवानिशम् ।  
यौ हि वीरौ सुतौ तस्य नासत्यसदृशौ बले ॥ 3.118.४० ॥  
तावेव वां क्षमौ युद्धे हन्तुं बलमदान्वितौ ।  
यो गिरीशो गिरां देवो वरं दत्त्वा स तिष्ठति ॥ ४१ ॥  
युवां हि किंबलौ युद्धे तिष्ठतः सशरं धनुः ।  
गृहीत्वा शत्रुभिः सार्धं युद्धं कर्तुं समुद्यतौ ॥ ४२ ॥  
ईदृशेष्वथ भृत्येषु युद्धं कुर्वत्सु शत्रुभिः ।  
त्रैलोक्यं रक्षतस्तस्मात्करमिच्छन् व्रजेत कः ॥ ४३ ॥  
हनिष्यत्येव वां युद्धे त्रैलोक्यं यो हि रक्षति ।  
शरेण निशितेनाजौ शार्ङ्गमुक्तेन केवलम् ॥ ४४ ॥  
क्व नः संग्राम इत्येवं पुनराह जगत्पतिः ।  
पुष्करे पुण्यदे नित्यमुत गोवर्धने गिरौ ॥ ४५ ॥  
मथुरायां प्रयागे वा दर्शयन्तो बलानि मे ।  
शङ्खचक्रधरे देवे जगत्पालनतत्परे ॥ ४६ ॥  
राजसूयं महायज्ञं कर्तुमिच्छति कः स्वयम् ।  
वदन्वा स्वस्तिमान्मर्त्यस्त्वां विना को व्रजेत् सुखम्॥४७॥  
इदमिच्छसि चेन्मूढ हास्यतां यासि भूतले ।  
इत्युक्त्वा सात्यकिर्वीरो हसन्निव भुवि स्थितः ॥४८॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सात्यकिवाक्ये अष्टादशाधिकशततमोऽध्यायः ॥ ११८ ॥