+++
title = "११५"

+++
वैशम्पायन उवाच  
स निवेदितसर्वस्वो द्वाःस्थेन हि जनार्दनः ।  
अथ प्रविश्य धर्मात्मा सुधर्मां वै द्विजोत्तमः ॥ १ ॥  
अपश्यद् देवदेवेशं सुधर्माकृतिसंस्थितम् ।  
बलभद्रेण संयुक्तमध्यासितमहासनम् ॥ २ ॥  
अग्रतः स्थितशैनेयं पार्श्वतः स्थितनारदम् ।  
दुर्वाससा कृतकथमुग्रसेनपुरस्कृतम् ॥ ३ ॥  
गायद्गन्धर्वमुख्यैश्च नृत्यदप्सरसां गणैः ।  
सेव्यमानं महाराज सूतमागधबन्दिभिः ॥ ४ ॥  
उद्गीयमानयशसं माधवं मधुसूदनम् ।  
उद्गीयमानं विप्रैश्च सामभिः सामगैर्हरिम् ॥ ५ ॥  
दृष्ट्वा प्रीतमना विष्णुं प्रोद्भूतपुलकच्छविः ।  
नाम्ना जनार्दनोऽस्मीति ननाम चरणौ हरेः ।  
बलभद्रं ततो देवं ववन्दे शिरसा द्विज ॥ ६ ॥  
दूतोऽस्मि देवदेवेश हंसस्य डिम्भकस्य च ।  
इति ब्रुवाणं विप्रेन्द्रमिदमाह स माधवः ॥ ७ ॥  
आस्स्वैदं विष्टरं पूर्वं पश्चाद् ब्रूहि प्रयोजनम् ।  
तथेति चाब्रवीद् विप्रो महदासनमास्थितः ॥ ८ ॥  
वाचा सम्पूज्य विप्रेन्द्रमपृच्छत्कुशलं हरिः ।  
ब्रह्मदत्तस्य राजेन्द्र हंसस्य डिम्भकस्य च ॥ ९ ॥  
श्रुतं चापि तयोर्वीर्यं प्रयोजनमतो द्विज ।  
अपि वा कुशलं विप्र पितुस्तव जनार्दन ॥ 3.115.१० ॥  
जनार्दन उवाच  
कुशलं ब्रह्मदत्तस्य पितुश्च मम केशव ।  
तयोरेव जगन्नाथ हंसस्य डिम्भकस्य च ॥११ ॥  
श्रीभगवानुवाच  
किमाहतुर्महीपालौ तौ हंसडिम्भकौ नृपौ ।  
ब्रूहि सर्वमशेषेण नात्र शङ्का द्विजोत्तम ॥ १२ ॥  
वाच्यं वाप्यथवावाच्यं कर्तव्यमथ चेतरत् ।  
श्रुत्वा तस्य विधास्यामो युक्तरूपं द्विजोत्तम ॥ १३ ॥  
दूतोऽसि सर्वथा विप्र न वाच्यावाच्यकल्पना ।  
यत् कर्मकारनिर्दिष्टं तद् वाच्यं दूतजन्मना ॥ १४ ॥  
नात्र शङ्का त्वया कार्या वक्तव्यस्येतरस्य च ।  
अतो वद यथा प्रोक्तं ताभ्यामिह जनार्दन ॥ १५ ॥  
केशवेनैवमुक्तस्तु प्रोवाच स जनार्दनः ।  
अजानन्निव किं ब्रूषे सर्वं प्रत्यक्षदर्शिवान् ॥ १६ ॥  
न चास्ति ते परोक्षं तु जगद्वृत्तान्तमच्युत ।  
सर्वं हि मनसा पश्यन् किं त्वमात्थ वदेति माम् ॥ १७ ॥  
विद्वद्भिर्गीयसे विष्णुस्त्वमेव जगतीपते ।  
इच्छया सर्वमाप्नोषि दृष्टादृष्टविवेचनम् ॥ १८ ॥  
त्वमेवेदं जगत् सर्वं जगच्च त्वयि तिष्ठति ।  
न त्वया रहितो ह्येकः पदार्थः सचराचरः ॥ १९ ॥  
नास्ति किंचिदवेद्यं ते सर्वगोऽसि जगत्पते ।  
त्वमिन्द्रः सर्वभूतानां रुद्रः संहारकर्मकृत् ॥ 3.115.२० ॥  
रक्षितासि सदा विष्णुः सर्वलोकस्य माधव ।  
संसारस्य भवान्स्रष्टा किं त्वमात्थ वदेति माम २१ ॥  
विद्वद्भिर्गीयसे नित्यं ज्ञानात्मेति च माधव ।  
प्राणं प्राणविदः प्राहुस्त्वामेव पुरुषोत्तम ॥ २२ ॥  
शब्दं शब्दविदः प्राहुस्त्वामेव पुरुषोत्तम ।  
तथा सति हृषीकेश किं त्वमात्थ वदेति माम् ॥ २३ ॥  
तथापि शृणु देवेश चोदितोऽस्मि यतस्त्वया ।  
वदेत्यसकृदेवैतत् तस्माद् वक्ष्यामि माधव ॥ २४ ॥  
राजसूयेन यज्ञेन ब्रह्मदत्तोऽद्य यक्ष्यते ।  
तदर्थं प्रेषितस्ताभ्यां हंसेन डिम्भकेन च ॥ २५ ॥  
करार्थं यदुमुख्येभ्यस्तव चामन्त्रणाय हि ।  
लवणं बहु देयं ते यज्ञार्थं तस्य केशव ॥ २६ ॥  
इत्यर्थं प्रेषितस्ताभ्यां करं देहि तदाज्ञया ।  
इदं त्वमपरं ताभ्यामुक्तं शृणु जगत्पते ॥ २७ ॥  
लवणानि बहून्याशु प्रगृह्य त्वरितं भवान् ।  
आगच्छतु तयो राज्ञोः सेयं केशव वाग् विभो ॥ २८ ॥  
इत्युक्तवति विप्रेन्द्रे दूते तत्र तयोर्नृप ।  
प्रहस्य सुचिरं कृष्णो बभाषे दूतमीश्वरः ॥ २९ ॥  
शृणु दूत वचो मह्यं युक्तमुक्तं द्विजोत्तम ।  
करं ददामि ताभ्यां तु करदोऽस्मि यतो नृपः ॥ 3.115.३० ॥  
धार्ष्ट्यमेतत् तयोर्विप्र मत्तो यस्तु करग्रहः ।  
अहो धार्ष्ट्यमहो धार्ष्ट्यं तयोः क्षत्रियबीजयोः ॥ ३१ ॥  
इदमश्रुतपूर्वं मे मत्तो यस्तु करग्रहः ।  
इत्युक्त्वा केशवो दूतमिदमाह स्म यादवान् ॥ ३२ ॥  
हास्यमेतद् यदुश्रेष्ठा मत्तो यस्तु करग्रहः ।  
यष्टासौ राजसूयस्य ब्रह्मदत्तो महीपतिः ॥ ३३ ॥  
तौ तु याजयितारौ हि हंसो डिम्भक एव च ।  
वोढा किल यदुश्रेष्ठो लवणस्य दुरात्मनः ॥ ३४ ॥  
करदो वासुदेवो हि जितोऽस्मि यदुसत्तमाः ।  
हास्यं हास्यमिदं भूयः शृणुध्वं यादवा वचः ॥ ३५ ॥  
इत्युक्तवति देवेशे बलभद्रपुरोगमाः ।  
यादवाः सर्व एवैते हासाय समवस्थिताः ॥ ३६ ॥  
करदः कृष्ण इत्येवं ब्रुवन्तः सर्वसात्वताः ।  
हासं मुमुचुरत्यर्थं तलं दत्त्वा परस्परम् ॥ ३७ ॥  
तलशब्दो हासशब्दो रोदसी पर्यपूरयत् ।  
स च विप्रो नृपश्रेष्ठ निन्दयन् मित्रमात्मनः ॥ ३८ ॥  
अहो कष्टमहो कष्टं दौत्यं यत् कृतवानहम् ।  
इति लज्जासमाविष्टस्तूष्णीमासीदवाङ्मुखः ॥ ३९ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने वासुदेववाक्ये पञ्चदशाधिकशततमोऽध्यायः ॥ ११५ ॥