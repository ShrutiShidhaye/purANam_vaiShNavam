+++
title = "१२५"

+++
वैशम्पायन उवाच  
युद्धं चक्रतुरत्यर्थं ततो डिम्भकसात्यकी ।  
तावुभौ बलिनौ वीरौ विख्यातौ क्षत्रियेषु च ॥ १ ॥  
कृतश्रमौ महायुद्धे सततं वृद्धसेविनौ ।  
सात्यकिर्दशभिर्वीरो डिम्भकं वेदपारगम् ॥ २ ॥  
अविध्यन्निशितैर्बाणैः स्तने वक्त्रे तथोरसि ।  
स तेन विद्धो बलिना डिम्भकः क्षत्रियोत्तमः ॥ ३ ॥  
नाराचैः पञ्चसाहस्रैर्विव्याध युधि गर्वितः ।  
तानन्तरे वृष्णिवीरो निषिद्धन् निनदन् ब्रुवन् ॥ ४ ॥  
अथ क्रुद्धो नृपवरो विद्धः सप्तभिराशुगैः ।  
पुनः शतसहस्रेण प्रत्यविध्यत सात्यकिम् ॥ ५ ॥  
सात्यकिस्त्वथ विक्रान्तो धनुश्चिच्छेद तस्य तत्।  
अर्धचन्द्रेण तीक्ष्णेन डिम्भकस्य स यादवः ॥ ६ ॥  
आजघ्ने डिम्भको वीरश्चापमादाय चापरम् ।  
क्षुरप्रेणाथ रौद्रेण तैलधौतेन विक्रमी ॥ ७ ॥  
स तेन विद्धो बाणेन वमञ्छोणितकं नृप ।  
अतीव शुशुभे राजन् वसन्ते किंशुको यथा ॥ ८ ॥  
धनुश्चिच्छेद भूयस्तु गृहीतं यत्पुनर्महत्।  
ततोऽन्यद् धनुरादाय डिम्भको यादवेश्वरम् ॥ ९ ॥  
जघान निशितैर्बाणैः सर्वक्षत्रस्य पश्यतः ।  
स धनुः पुनरत्युग्रं चिच्छेद युधि सात्यकिः ॥ 3.125.१० ॥  
शरेण तीक्ष्णपुङ्खेन डिम्भकस्य दुरात्मनः ।  
ततोऽन्यद् धनुरादाय सत्वरं स नृपोत्तमः ॥ ११ ॥  
धनुषा तेन राजेन्द्र सात्यकिं विव्यधे पुनः ।  
एवं धनूंषि राजेन्द्र शतं पञ्च च पञ्च च ॥ १२ ॥  
छित्त्वा ननाद शैनेयः सर्वक्षत्रस्य पश्यतः ।  
धनुषी तौ परित्यज्य वीरौ डिम्भकसात्यकी ॥ १३ ॥  
खड्गौ प्रगृह्य चात्युग्रौ युद्धाय समुपस्थितौ ।  
तौ हि खङ्गविदां श्रेष्ठौ वीरौ डिम्भकसात्यकी ॥ १४ ॥  
दौःशासनिर्महाभागः सौमदत्तिस्तथैव च ।  
अभिमन्युश्च विक्रान्तो नकुलश्च तथैव च ॥ १५ ॥  
एते खङ्गविदां श्रेष्ठाः कीर्तिता युधि सत्तमाः ।  
एतेष्वेतौ नृपश्रेष्ठौ षट्सु वै नृपसत्तम ॥ १६ ॥  
तावेतावसिना युद्धं चक्रतुर्युद्धलालसौ ।  
भ्रान्तमुद्भ्रान्तमाविद्धं प्रविद्धं बाहुनिःसृतम् ॥ १७ ॥  
आकरं विकरं भिन्नं निर्मर्यादममानुषम् ।  
संकोचितं कुलचितं सव्यजानु विजानु च ॥ १८ ॥  
आहिकं चित्रकं क्षिप्तं कुसुम्बं लम्बनं धृतम् ।  
सर्वबाहु विनिर्बाहु सव्येतरमथोत्तरम् ॥ १९ ॥  
त्रिबाहु तुङ्गबाहुत्वं सव्योन्नतमुदासि च ।  
पट्टिकं मौष्टिकं चैव यौधिकं प्रथितं तथा ॥ 3.125.२० ॥  
इति प्रकारान् द्वात्रिंशच्चक्रतुः खड्गयोधिनौ ।  
पुनः पुनः प्रहरन्तौ न च श्रममुपेयतुः ॥ २१ ॥  
पुष्करस्थौ महाराज युद्धाय कृतनिश्चयौ ।  
ततो देवाः सगन्धर्वाः सिद्धाश्च परमर्षयः ॥ २२ ॥  
तुष्टुवुस्तौ महाराज जये कृतपरिश्रमौ ।  
अहो वीर्यमहो धैर्यमनयोर्बाहुशालिनोः ॥ २३ ॥  
एतावेव रणे शक्तौ खड्गे धनुषि पारगौ ।  
एकः शिष्यो गिरीशस्य द्रोणस्यान्यो हि धीमतः ॥ २४ ॥  
अर्जुनः सात्यकिश्चैव वासुदेवो जगत्पतिः ।  
त्रय एते महावीराः प्रथिताः सङ्गरे सदा ॥ २५ ॥  
डिम्भकः शक्तिभृच्छर्वस्त्रय एते महारथाः ।  
प्रसिद्धाः सर्व एवैते वीर्येषु च बलेषु च ॥ २६ ॥  
इति ते देवगन्धर्वाः सिद्धा यक्षा महोरगाः ।  
दिविस्थिताः समं ब्रूयुर्युद्धदर्शनलालसाः ॥ २७ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सात्यकिडिम्भकयुद्धे पञ्चविंशत्यधिकशततमोऽध्यायः ॥ १२५ ॥