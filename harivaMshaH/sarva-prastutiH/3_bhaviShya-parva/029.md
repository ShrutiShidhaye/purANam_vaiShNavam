+++
title = "०२९"

+++
जनमेजय उवाच  
संयुज्य तपसा देवाः किमकुर्वंस्ततः परम् ।  
न हि तद् विद्यते लोके तपसा यन्न लभ्यते ॥ १ ॥  
वैशम्पायन उवाच  
अथ दीक्षां समास्थाय सर्वे विष्णुमया गणाः ।  
पुष्करादग्निमुद्धृत्य प्रणीय च यथाविधि ॥ २ ॥  
वहुवुर्मन्त्रविधिना ब्राह्मणा मन्त्रचोदिताः ।  
हविषा मन्त्रपूतेन यथा वै विधिरेव च ॥ ३॥  
स चाग्निर्विधिवत्तत्र वर्धते ब्रह्मतेजसा ।  
तेजोभिर्बहुलीभूतः प्रभुः पुरुषविग्रहः ॥ ४  
ब्रह्मदण्ड इति ख्यातो वपुषा निर्दहन्निव ।  
दिव्यरूपप्रहरणो ह्यसिचर्मधनुर्धरः । ५ ॥  
सगदो लाङ्गली चक्री शरी चर्मी परश्वधी ।  
शूली वज्री स्वङ्गपाणिः शक्तिमान् वरकार्मुकः ॥ ६ ॥  
विष्णुश्चक्रधरः खड्गी मुसली लाङ्गलायुधः ।  
नरो लाङ्गलमालम्ब्य मुसलं च महाबलः ॥ ७ ॥  
वज्रमिन्द्रस्तपोयोगाच्छतपर्याणमक्षिपत् ।  
रुद्रः शूलं पिनाकं च मनसाधारयद् भुवि ॥ ८ ॥  
मृत्युर्दण्डं पाशमापः कालः शक्तिमगृह्णत ।  
जग्राह परशुं त्वष्टा कुबेरश्च परश्वधम् ॥ ९ ॥  
निर्विकारैः समायुक्ताः शतशोऽथ सहस्रशः ।  
विश्वकर्मा च त्वष्टा च चक्राते ह्यायुधं बहु ॥ 3.29.१० ॥  
इन्द्रायाग्निरथं प्रादात् सूर्याय च प्रतापिने ।  
परमात्मा ददौ कृष्णो रुद्राय च महात्मने ॥ ११ ॥  
छन्दोभिरेव त्वष्टा च स चकाराथ वाहिनीम्  
विश्वकर्मा विमानानि चकार बहुभिः क्रमैः ॥ १२ ॥  
शरीरांशं समुद्धृत्य विष्णुः सत्यपराक्रमः ।  
पुष्करात् पर्वणि वनात् पृतनार्थं प्रवर्तयन् ॥ १३ ॥  
द्यां चैव सूर्यऋक्षाणां वाचा वै समकल्पयत् ।  
यथा स पूज्यः संग्रामे शत्रून् निर्बिभिदे रणे ॥ १४ ॥  
स तं दण्डं समुचितं निर्विकारं समाहितम् ।  
ब्रह्मा जग्राह विधिना अन्तर्धानगतः प्रभुः ॥१५ ॥  
स्वैः प्रभावैश्च विधिना सोऽस्त्रग्रामं चतुर्विधम्।  
ऐन्द्रमाग्नेयवायव्ये रौद्रं रौद्रेण वर्चसा ॥ १६॥  
एभिर्विकारैः संयुक्ता दितेः पुत्रा महाबलाः ।  
तपसा शिक्षया चैव स्वास्त्रैः प्रहरणैरपि ॥ १७ ॥  
बलेन चतुरङ्गेण वीर्येण सुसमाहिताः ।  
अप्रधृष्या रणे सर्वे समपद्यन्त वै तदा ॥ १८ ॥  
ते विहाय गुहामध्यं सभाण्डोपस्करे रथे ।  
मन्दरस्य गिरेः पादे विचेरुर्वसुधातले ॥ १९ ॥  
चतुरङ्गं बलं सर्वं संहृत्य तमसः प्रभुः ।  
विष्णुरेव महायोगांश्चचार वसुधातले ॥ 3.29.२० ॥  
भूयोऽन्यत्तप आसेदुश्चरन्तो ब्राह्मणैः सह ।  
तैश्च सर्वैः सुरगणैर्धर्मचीरनिवासिभिः ॥ २१ ॥  
इति श्रीमहाभारते खिलभागे हरिवंशे भविष्यपर्वणि पौष्करे एकोनत्रिंशोऽध्यायः ॥ २९ ॥