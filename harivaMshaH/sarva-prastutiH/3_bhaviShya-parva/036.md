+++
title = "०३६"

+++
वैशम्पायन उवाच  
जगत्स्रष्टुमना देवश्चिन्तयामास पूर्वजः ।  
तस्य चिन्तयतो वक्त्रान्निःसृतः पुरुषः किल ॥ १ ॥  
ततः स पुरुषो देवं किं करोमीत्युपस्थितः ।  
प्रत्युवाच स्मितं कृत्वा देवदेवो जगत्पतिः ॥ २ ॥  
विभजात्मानमित्युक्त्वा गतोऽन्तर्धानमीश्वरः ।  
अन्तर्हितस्य देवस्य सशरीरस्य भारत ॥ ३ ॥  
प्रशान्तस्येव दीपस्य गतिस्तस्य न विद्यते ।  
ततस्तेनेरितां वाणीं सोऽन्वचिन्तयत प्रभुः ॥ ४ ॥  
हिरण्यगर्भो भगवान् य एष छन्दसि श्रुतः ।  
एष प्रजापतिः पूर्वमभवद् भुवनाधिपः ॥ ५ ॥  
तदा प्रभृति तस्याद्यो यज्ञभागो विधीयते ।  
प्रजापतिरुवाच  
विभजात्मानमित्युक्तस्तेनास्मि सुमहात्मना ॥ ६ ॥  
कथमात्मा विभज्यः स्यात् संशयो ह्यत्र मे महान्।  
इति चिन्तयतस्तस्य ओमित्येवोत्थितः स्वरः ॥ ७ ॥  
स भूमावन्तरिक्षे च नाके च कृतवांस्ततः ।  
तं चैवाभ्यसतस्तस्य मनःसारमयः पुनः ॥ ८ ॥  
हृदयाद् देवदेवस्य वषट्कारः समुत्थितः ।  
भूम्यन्तरिक्षकानां च भूर्भुवःसुवरात्मिकाः ।  
महास्मृतिमयाः पुण्या महाव्याहृतयोऽभवन् ॥ ९ ॥  
छन्दसां प्रवरा देवी चतुर्विंशाक्षराभवत् ।  
तत्पदं संस्मरन् दिव्यां सावित्रीमकरोत् प्रभुः ॥ 3.36.१० ॥  
ऋक्सामाथर्वयजुषश्चतुरो भगवान् प्रभुः ।  
चकार निखिलान् वेदान् ब्रह्मयुक्तेन कर्मणा ॥ ११ ॥  
ततस्तस्यैव मनसः सनः सनक एव च ।  
सनातनश्च भगवान् वरदश्च सनन्दनः ॥ १२ ॥  
सनत्कुमारश्च विभुस्तत्र जज्ञे सनातनः ।  
मानसाश्चैव पूर्वाद्या इत्येते षण्महर्षयः ॥ १३ ॥  
ब्रह्माणं कपिलं चैव षडेतांश्चैव योगिनः ।  
यतयो योगतन्त्रेषु यान् स्तुवन्ति द्विजातयः ॥ १४ ॥  
ततो मरीचिमत्रिं च पुलस्त्यं पुलहं क्रतुम् ।  
भृगुमङ्गिरसं चैव मनुं चैव प्रजापतिम् ॥ १५ ॥  
पितॄंश्च सर्वभूतानां देवतासुररक्षसाम् ।  
महर्षीनसृजच्छम्भुरष्टावेतांश्च मानसान् ॥ १६ ॥  
एते युगसहस्रान्ते याश्चैषामभवन् प्रजाः ।  
कल्पे निःशेषमुक्ते तु ततो गच्छन्ति निर्वृतिम्॥ १७ ॥  
भूयो वर्षसहस्रान्ते उत्पत्तिस्तु विधीयते ।  
एतेषामेव देवानां प्रजाकर्तृषु वै तदा ॥ १८ ॥  
किं तु कर्मविशेषेण देवतानां युगे युगे ।  
नामजन्मविशेषाश्च तथैव युगपर्यये ॥ १९ ॥  
अङ्गुष्ठाद् दक्षिणाद् दक्ष उत्पन्नो भगवानृषिः ।  
तस्यैव तु पुनर्भार्या वामाङ्गुष्ठादजायत ॥ 3.36.२० ॥  
तस्य तत्राभवन् कन्या विश्रुता लोकमातरः ।  
याभिर्व्याप्तास्त्रयो लोकाः प्रजाभिर्मनुजाधिप ॥ २१ ॥  
अदितिं च दितिं कालां दनायुं सिंहिकां मुनिम् ।  
प्राधां क्रोधां च सुरभिं विनतां सुरसां तथा ॥ २२ ॥  
दनुं कद्रूं च दुहितॄः प्रददौ कश्यपाय तु ।  
प्रजां संचिन्त्य मनसा गतिज्ञेनान्तरात्मना ॥ २३ ॥  
अरुन्धतीं वसुं यामीं लम्बां भानुं मरुत्वतीम् ।  
संकल्पां च मुहूर्तां च साध्यां विश्वां च भारत ॥ २४ ॥  
मनवे ब्रह्मपुत्राय कन्या दक्षो ददौ दश ।  
ततः सर्वानवद्याङ्ग्यः कन्याः कमललोचनाः ॥ २५ ॥  
पूर्णचन्द्रानना दिव्या गन्धवत्यो मनोरमाः ।  
कीर्तिं लक्ष्मीं धृतिं पुष्टिं बुद्धिं मेधां क्षमां तथा॥ २६ ॥  
मतिं लज्जां वसुं चैव दक्षो धर्माय वै ददौ ।  
अत्रेस्तु तनयो जातस्तस्य तोयात्मकः शशी ॥ २७ ॥  
पुत्रो ग्रहाणामधिपः सहस्रांशुस्तमिस्रहा ।  
तस्मै नक्षत्रयोगिन्यः सप्तविंशतिरुत्तमाः ॥ २८ ॥  
रोहिणीप्रमुखाः कन्या दक्षः प्राचेतसो ददौ ।  
एतासां पुत्रपौत्रं च प्रोच्यमानं मया शृणु ॥ २९ ॥  
कश्यपस्य मनोश्चैव धर्मस्य शशिनस्तथा ।  
अर्यमा वरुणो मित्रः पूषा धाता पुरंदरः ॥ 3.36.३०॥  
त्वष्टा भगोंऽशुः सविता पर्जन्यश्चेति विश्रुताः ।  
अदित्यां जज्ञिरे देवाः कश्यपाल्लोकभावनाः ॥ ३१ ॥  
दित्याः पुत्रद्वयं जज्ञे कश्यपादिति नः श्रुतम् ।  
हिरण्यकशिपुश्चैव हिरण्याक्षश्च वीर्यवान् ।  
द्वावप्यमितविक्रान्तौ तपसा कश्यपोपमौ ॥ ३२ ॥  
हिरण्यकशिपोः पुत्राः पञ्चैव सुमहाबलाः ।  
प्रह्रादश्चैव संह्रादस्तथानुह्राद एव च ॥ ३३ ॥  
ह्रदश्चैव तु विक्रान्तः पञ्चमोऽनुह्रदस्तथा  
प्रह्रादः पूर्वजस्तेषामनुह्रादस्तथा परः ॥ ३४ ॥  
प्रह्रादस्य त्रयः पुत्रा विक्रान्ताः सुमहाबलाः ।  
विरोचनश्च जम्भश्च सुजम्भश्चेति विश्रुताः ॥ ३५ ॥  
बलिर्विरोचनसुतो बाण एको बलेः सुतः ।  
बाणस्य चेन्द्रदमनः पुत्रः परपुरंजयः ॥ ३६ ॥  
दनोः पुत्रास्तु बहवो वंशे ख्याता महासुराः ।  
विप्रचित्तिः प्रथमजस्तेषां राजा बभूव ह ॥ ३७ ॥  
गणः प्रजज्ञे क्रोधायाः पुत्रपौत्रमनन्तकम् ।  
रौद्राः क्रोधवशा नाम क्रूरकर्माण एव च ॥ ३८ ॥  
सिंहिका सुषुवे राहुं ग्रहं चन्द्रार्कमर्दनम् ।  
ग्रस्तारं चैव चन्द्रस्य सूर्यस्य च विनाशनम् ॥ ३९ ॥  
कालायाः कालकल्पस्तु गणः परमदारुणः ।  
अभवद् दीप्तसूर्याक्षो नीलमेघसमप्रभः ॥ 3.36.४० ॥  
सहस्रशीर्षा शेषश्च वासुकिस्तक्षकस्तथा ।  
बहूनां कद्रुपुत्राणामेते प्राधान्यमागताः ॥ ४१ ॥  
धर्मात्मानो वेदविदः सदा प्राणिहिते रताः ।  
लोकतन्त्रधराश्चैव वरदाः कामरूपिणः ॥ ४२ ॥  
तार्क्ष्यश्चारिष्टनेमिश्च गरुडश्च महाबलः ।  
अरुणश्चारुणिश्चैव विनतायाः सुताः स्मृताः ॥ ४३ ॥  
इमाश्चाप्सरसः पुण्या विविधाः पुण्यलक्षणाः ।  
सुषुवेऽष्टौ महाभागा प्राधा देवर्षिपूजिता ॥४४ ॥  
अनवद्यां मनुं वंशामनूनामरुणप्रियाम् ।  
अनुगां सुभगां भासीं स्त्रियः प्राधा व्यजायत ॥ ४५ ॥  
अलम्बुषा मिश्रकेशी पुण्डरीका तिलोत्तमा ।  
सुरूपा लक्षणा क्षेमा तथा रम्भा मनोरमा ॥ ४६ ॥  
असिता च सुबाहुश्च सुवृत्ता सुमुखी तथा ।  
सुप्रिया च सुगन्धा च सुरसा च प्रमाथिनी ॥ ४७ ॥  
काश्या शारद्वती चैव मौनेयाप्सरसः स्मृताः ।  
विश्वा वसुर्भरण्यश्च गन्धर्वाश्चैव विश्रुताः ॥ ४८ ॥  
मेनका सहजन्या च पर्णिका पुञ्जिकस्थला ।  
घृतस्थला घृताची च विश्वाची चोर्वशी तथा ॥ ४९ ॥  
अनुम्लोचेत्यभिख्याता प्रम्लोचेति च ता दश ।  
मनोवती चापि तथा वैदिक्योऽप्सरसस्तथा ॥ 3.36.५० ॥  
प्रजापतेस्तु संकल्पात् सम्भूता भुवनप्रियाः ।  
अमृतं ब्राह्मणा गावो रुद्राश्चेति चतुष्टयम् ॥ ५१ ॥  
सुरभ्यपत्यमित्येतत् पुराणे निश्चयो महान् ।  
एतद् वै कश्यपापत्यं मनोर्वंशं निबोध मे ॥ ५२ ॥  
संक्षेपेणैव तत् सर्वं कीर्तयिष्यामि तेऽनघ।  
विश्वेदेवास्तु विश्वायाः साध्या साध्यान् व्यजायत॥५३॥  
मरुत्वत्यां मरुत्वन्तो वसोस्तु वसवः स्मृताः।  
भानोस्तु भानवस्तात मुहूर्ताश्च मुहूर्तजाः॥५४॥  
लम्बा घोषं विजज्ञेऽथ नागवीथी च जामिजा ॥  
पृथिव्यां विषमं सर्वं मरुत्वत्यामजायत ॥५५॥  
संकल्पायास्तु कौरव्य जज्ञे संकल्प एव च ॥  
धर्मस्य पुत्रो लक्ष्म्यास्तु कामो जज्ञे जगत्प्रभुः ॥ ५६ ॥  
यशो हर्षश्च कामस्य रत्यां पुत्रद्वयं स्मृतम् ॥  
सोमस्य पुत्रो रोहिण्यां जज्ञे वर्चा महाप्रभः ॥ ५७ ॥  
उदयन्नेव भगवान्वर्चस्वी येन जायते ॥  
पुरूरवाश्च भगवानुर्वशी येन युज्यते ॥ ५८ ॥  
एवं पुत्रसहस्राणि स्त्रीणां चैव परस्परम् ॥  
एतावत्तु जगन्मूलं यत्र लोकाः प्रतिष्ठिताः ॥ ५९ ॥  
प्रजापतिस्तु भगवान् गुणतः प्रेक्ष्य देहिनः ॥  
आधिपत्येषु युक्तेषु नियोजयति योगवित् ॥ 3.36.६० ॥  
दिशो दश क्षितिमृषयोऽर्णवान्नगान्दुमौषधीरुरगसरित्सुरासुरान् ॥  
प्रजापतिर्भुवनसृजो नभोभुवः क्रियामखानथ कृतवान् गिरींश्च सः ॥ ६१ ॥  
इति श्रीमहाभारते खिलेषु हरिवंशे भविष्यपर्वणि षट्त्रिंशोऽध्यायः ॥ ३६ ॥