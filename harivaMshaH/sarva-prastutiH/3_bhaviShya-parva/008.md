+++
title = "००८"

+++
वैशम्पायन उवाच  
चत्वार्याहुः सहस्राणि वर्षाणां तु कृतं युगम् ।  
तस्य तावच्छती संध्या द्विगुणा जनमेजय ॥ १ ॥  
तत्र धर्मश्चतुष्पादो ह्यधर्मः पादविग्रहः ।  
स्वधर्मनिरताः सन्तो यजन्ते चैव मानवाः ॥ २ ॥  
स्थिता धर्मपरा विप्रा राजवृत्तौ स्थिता नृपाः ।  
कृष्यामभिरता वैश्याः शूद्राः शुश्रूषवस्तथा ॥ ३ ॥  
सदा सत्यं तपश्चैव धर्मश्चैव विवर्धते ।  
सद्भिराचरितं यच्च क्रियते ख्यायते च यत् ॥ ४ ॥  
एतत् कृतयुगे वृत्तं सर्वेषामेव भारत ।  
प्राणिनां धर्मबुद्धीनामपि चेन्नीचयोनिनाम् ॥ ५ ॥  
त्रीणि वर्षसहस्राणि त्रेतायुगमिहोच्यते ।  
तस्य तावच्छती संध्या द्विगुणा परिकीर्तिता ॥ ६ ॥  
द्वाभ्यामधर्मः पादाभ्यां त्रिभिर्धर्मो व्यवस्थितः ।  
तत्र सत्यं च सत्त्वं च कृते सर्वं प्रवर्तते ॥ ७ ॥  
त्रेतायां विकृतिं यान्ति वर्णा लौल्येन संयुताः ।  
चातुर्वर्ण्यस्य वैकृत्याद्यान्ति दौर्बल्यमाश्रिताः॥ ८ ॥  
एष त्रेतायुगविधिर्विहितो देवनिर्मितः ।  
द्वापरस्यापि या चेष्टा तामपि श्रोतुमर्हसि ॥ ९ ॥  
द्वापरं द्वे सहस्रे तु वर्षाणां कुरुसत्तम ।  
तस्य तावच्छती संध्या द्विगुणा परिकीर्तिता ॥ 3.8.१० ॥  
तत्राप्यर्थपरा विप्रा ज्ञानिनो रजसाऽऽवृताः ।  
शठा नैष्कृतिकाः क्षुद्रा जायन्ते कुरुपुङ्गव ॥ ११ ॥  
द्वाभ्यां धर्मः स्थितः पद्भ्यामधर्मस्त्रिभिरुत्थितः ।  
विपर्ययं शनैर्यान्ति कृते ये धर्मसेतवः ॥ १२ ॥  
ब्राह्मण्यभावा नश्यन्ति तथास्तिक्यं विशीर्यते ।  
व्रतोपवासास्त्यज्यन्ते द्वापरे युगपर्यये ॥ १३ ॥  
तथा वर्षसहस्रं तु वर्षाणां द्वे शते तथा ।  
संध्यया सह संख्यातं क्रूरं कलियुगं स्मृतम् ॥ १४ ॥  
तत्राधर्मश्चतुष्पादः स्याद् धर्मः पादविग्रहः ।  
कामनिष्ठास्तमश्छन्ना जायन्ते तत्र मानवाः ॥ १५ ॥  
नैवोपवासकृत् कश्चिन्न च साधुर्न सत्यवाक् ।  
आस्तिको ब्रह्मवक्ता वा नरो भवति वै तदा ॥ १६ ॥  
अहंकारगृहीताश्च प्रक्षीणस्नेहबन्धनाः ।  
विप्राः शूद्रसमाचाराः शूद्रास्त्वाचारलक्षणाः ॥ १७ ॥  
दूषकास्त्वाश्रमाणां च वर्णानां चैव संकराः ।  
अगम्यास्वभिरंस्यन्ते वर्तन्त्येवं कलौ युगे ॥ १८ ॥  
एवं द्वादशसाहस्रं तदेकं युगमुच्यते ।  
तदेकसप्ततिगुणं मन्वन्तरमिहोच्यते ॥ १९ ॥  
त्रय्यां चैव न संदेहो युगान्ते जनमेजय ।  
दिव्यं द्वादशसाहस्रं युगं तु कवयो विदुः ।  
एतत्सहस्रपर्यन्तं तदहो ब्राह्ममुच्यते ॥ 3.8.२० ॥  
ततोऽहनि गते तस्मिन् सर्वेषामेव देहिनाम् ।  
शरीरनिर्वृतिं दृष्ट्वा रुद्रः संहारबुद्धिमान् ॥ २१ ॥  
देवतानां च सर्वेषां ब्राह्मणानां महीपते ।  
दैत्यानां मानवानां च यक्षगन्धर्वरक्षसाम् ॥ २२ ॥  
देवर्षीणां ब्रह्मर्षीणां तथा राजर्षिणामपि ।  
किंनराणामप्सरसां भुजङ्गानां तथैव च ॥ २३ ॥  
पर्वतानां नदीनां च पशूनां चैव भारत ।  
तिर्यग्योनिगतानां च सत्त्वानां मृगपक्षिणाम् ॥ २४ ॥  
महाभूतपतिर्देवः पञ्चभूतानि भूतकृत् ।  
जगत्संहरणार्थाय कुरुते वैशसं महत् ॥ २५ ॥  
भूत्वा सूर्यश्चक्षुषी चाददानो  
भूत्वा वायुः संहरन् प्राणिजातम्।  
भूत्वा वह्निर्दह्यते सर्वलोकान्  
मेघो भूत्वा भूय एवाभ्यवर्षत् ॥ २६ ॥  
इति श्रीमहाभारते खिलभागे हरिवंशे भविष्यपर्वणि पुष्करप्रादुर्भावे  
कृतादियुगपरिमाणवर्णने अष्टमोऽध्यायः ॥८ ॥