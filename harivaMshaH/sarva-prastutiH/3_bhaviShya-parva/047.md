+++
title = "०४७"

+++
वैशम्पायन उवाच  
तत्रादित्याश्च साध्याश्च विश्वे च मरुतस्तथा ।  
रुद्रा देवा महात्मानो वसवश्च महाबलाः ॥ १ ॥  
आगम्य ते मृगेन्द्रस्य सकाशं सूर्यवर्चसः ।  
ऊचुः संत्रस्तमनसो देवा लोकक्षयार्दिताः ॥ २ ॥  
जहि देव दितेः पुत्रं दानवं लोकनाशनम् ।  
दुर्वृत्तमसदाचारं सह सर्वैर्महासुरैः ॥ ३ ॥  
त्वं ह्येषामन्तकृन्नान्यो दैत्यानां दैत्यनाशन ।  
तन्नाशय हितार्थाय लोकानां स्वस्ति वै कुरु ॥ ४ ॥  
त्वं गुरुः सर्वलोकानां त्वमिन्द्रस्त्वं पितामहः ।  
ऋते त्वदन्यच्छरणं न भूतं न भविष्यति ॥ ५ ॥  
तच्छ्रुत्वा वचनं दैवो देवानामादिसम्भवः ।  
ननाद सुमहानादमतिगम्भीरनिःस्वनम् ॥ ६ ॥  
पाटितान्यसुरेन्द्राणां मृगेन्द्रेण महात्मना ।  
सिंहनादेन महता हृदयानि मनांसि च ॥ ७ ॥  
गणः क्रोधवशो नाम कालकेयस्तथा परः ।  
वेगश्च वैगलेयश्च सैंहिकेयश्च वीर्यवान् ॥ ८ ॥  
संह्रादीयो महानादो महावेगस्तथा परः ।  
कपिलश्च महीपुत्रो व्याघ्राक्षः क्षितिकम्पनः ॥ ९ ॥  
खेचराश्च निशापुत्राः पातालतलचारिणः ।  
गणस्तथापरो रौद्रो मेघनादोऽङ्कुशायुधः ॥ 3.47.१० ॥  
ऊर्ध्वगो भीमवेगश्च भीमकर्मार्कलोचनः ।  
वज्री शूली करालश्च हिरण्यकशिपुस्ततः ॥ ११ ॥  
जीमूतघनसंकाशो जीमूत इव वेगवान् ।  
जीमूतघनसंनादो जीमूतसदृशद्युतिः ॥ १२ ॥  
देवारिर्दितिजो दृप्तो नृसिंहं समुपाद्रवत् ॥ १ ३ ॥  
समुत्पत्य ततस्तीक्ष्णैर्मृगेन्द्रेण महानखैः ।  
तत्रोङ्कारसहायेन विदार्य निहतो युधि ॥ १४ ॥  
मही च लोकश्च शशी नभश्च  
ग्रहाश्च सूर्यश्च दिशश्च सर्वाः ।  
नद्यश्च शैलाश्च महार्णवाश्च  
गताः प्रकाशं दितिपुत्रनाशात् ॥ १५ ॥  
ततः प्रमुदिता देवा ऋषयश्च तपोधनाः ।  
तुष्टुवुर्विविधैः स्तोत्रैरादिदेवं सनातनम् ॥ १६ ॥  
देवा ऊचुः  
यत् त्वया विहितं देव नारसिंहमिदं वपुः ।  
एतदेवार्चयिष्यन्ति परावरविदो जनाः ॥ १७ ॥  
मृगेन्द्रत्वं च लोकेषु सर्वसत्त्वेषु वा विभो ।  
गायन्ति त्वां च मुनयो मृगेन्द्र इति नित्यशः ।  
त्वत्प्रसादात् स्वकं स्थानं प्रतिपन्नाः स्म वै विभो॥ १८ ॥  
एवमुक्तो देवसंघैर्नरसिंहो महामनाः ।  
ब्रह्मा च परमप्रीतो विष्णोः स्तोत्रमुदैरयत् ॥ १९ ॥  
ब्रह्मोवाच  
भवानक्षरमव्यक्तमचिन्त्यं गुह्यमुत्तमम् ।  
कूटस्थमकृतं कर्तृ सनातनमनामयम् ॥ 3.47.२० ॥  
सांख्ययोगे च या बुद्धिस्तत्त्वार्थपरिनिष्ठिता ।  
तां भवान्वेद विद्यात्मा पुरुषः शाश्वतो ध्रुवः॥ २१ ॥  
त्वं व्यक्तश्च तथाव्यक्तस्त्वत्तः सर्वमिदं जगत् ।  
भवन्मया वयं देव भवानात्मा भवान् प्रभुः ॥ २२ ॥  
चतुर्विभक्तमूर्तिस्त्वं सर्वलोकविभुर्गुरुः ।  
चतुर्युगसहस्रेण सर्वलोकान्तकान्तकः ॥ २३ ॥  
प्रतिष्ठा सर्वभूतानामनन्तबलपौरुषः ।  
कपिलप्रभृतीनां च यतीनां परमा गतिः ॥ २४ ॥  
अनादिमध्यनिधनः सर्वात्मा पुरुषोत्तमः ।  
स्रष्टा त्वं त्वं च संहर्ता त्वमेको लोकभावनः ॥ २५ ॥  
भवान् ब्रह्मा च रुद्रश्च महेन्द्रो वरुणो यमः ।  
भवान् कर्ता विकर्ता च लोकानां प्रभुरव्ययः ॥ २६ ॥  
परां च सिद्धिं परमं च देवं  
परं च मन्त्रं परमं मनश्च ।  
परं च धर्मं परमं यशश्च  
त्वामाहुरग्र्यं पुरुषं पुराणम् ॥ २७ ॥  
परं च सत्यं परमं हविश्च  
परं पवित्रं परमं च मार्गम् ।  
परं च होत्रं परमं च यज्ञं  
त्वामाहुरग्र्यं पुरुषं पुराणम् ॥ २८ ॥  
परं शरीरं परमं च धाम  
परं च योगं परमां च वाणीम् ।  
परं रहस्यं परमां गतिं च  
त्वामाहुरग्र्यं पुरुषं पुराणम् ॥ २९ ॥  
परं परस्यापि परं च यत् परं  
परं परस्यापि परं च देवम् ।  
परं परस्यापि परं प्रभुं च  
त्वामाहुरग्र्यं पुरुषं पुराणम् ॥ 3.47.३० ॥  
परं परस्यापि परं प्रधानं  
परं परस्यापि परं च तत्त्वम् ।  
परं परस्यापि परं च धाता  
त्वामाहुरग्र्यं पुरुषं पुराणम् ॥ ३१ ॥  
परं परस्यापि परं रहस्यं  
परं परस्यापि परं परं यत् ।  
परं परस्यापि परं तपो यत्  
त्वामाहुरग्र्यं पुरुषं पुराणम् ॥ ३२ ॥  
परं परस्यापि परं परायणं  
परं च गुह्यं च परं च धाम ।  
परं च योगं परमं प्रभुत्वं  
त्वामाहुरग्र्यं पुरुषं पुराणम् ॥ ३३ ॥  
वैशम्पायन उवाच  
एवमुक्त्वा स भगवान् सर्वलोकपितामहः ।  
स्तुत्वा नारायणं देवं ब्रह्मलोकं गतः प्रभुः ॥ ३४ ॥  
ततो नदत्सु तूर्येषु नृत्यन्तीष्वप्सरःसु च ।  
क्षीरोदस्योत्तरं कूलं जगाम प्रभुरीश्वरः ॥ ३५ ॥  
नारसिंहीं तनुं त्यक्वा स्थापयित्वा च तद् वपुः ।  
पौराणं रूपमास्थाय ययौ स गरुडध्वजः ॥ ३६ ॥  
अष्टचक्रेण यानेन भूतियुक्तेन शोभिना ।  
अव्यक्तप्रकृतिर्देवः संस्थानमगमत् प्रभुः ॥ ३७ ॥  
एवं महात्मना तेन नृसिंहवपुषा तथा ।  
देवेन निहतः पूर्वं हिरण्यकशिपुश्च सः ॥ ३८ ॥  
इति श्रीमहाभारते खिलभागे हरिवंशे भविष्यपर्वणि नारसिंहप्रादुर्भावे हिरण्यकशिपुवधकथने सप्तचत्वारिंशोऽध्यायः ॥ ४७ ॥