+++
title = "११२"

+++
वैशम्पायन उवाच  
यतेर्वचनमाकर्ण्य मन्दमुच्छ्वस्य केशवः ।  
दुर्वाससं समालोक्य बभाषे यादवेश्वरः ॥ १ ॥  
क्षन्तव्यं भवता सर्वं दोष एष ममैव हि ।  
शृणु वाक्यं ममैतत् तु श्रुत्वा शान्तिपरो भव ॥ २ ॥  
जेष्यामि तौ रणे विप्र हंसं डिम्भकमेव च ।  
गिरीशो वा वरं दद्याच्छक्रो वा धनदोऽपि वा ॥ ३ ॥  
यमो वा वरुणो वापि ब्रह्मा वाथ चतुर्मुखः ।  
सबलौ सानुजौ हत्वा पुनर्दास्यामि वो रतिम् ॥ ४ ॥  
सत्येनैव शपाम्यद्य मा रोषवशगो भव ।  
रक्षां वोऽहं करिष्यामि हत्वा तौ च नृपाधमौ ॥ ५ ॥  
जानामि तौ दुरात्मानौ युष्मद्दोषकरौ हि तौ ।  
श्रुतं च पूर्वमस्माभिस्तीक्ष्णदण्डधराविति ॥ ६ ॥  
अत्यन्तबलिनौ मत्तौ गिरीशवरदर्पितौ ।  
नाल्पप्रयत्नसंसाध्यौ जरासंधहितैषिणौ ॥ ७ ॥  
प्राणानपि तयो राजा दास्यत्येव न संशयः ।  
जरासंधो न भूपालो विना तौ जयते महीम् ॥ ८ ॥  
जये तयोर्विप्रवर्य तत्र श्रेयो भवेत् ततः ।  
यत्र यत्र तु तौ गत्वा स्थितावित्यनुशुश्रुम ॥ ९ ॥  
तत्र तत्र च हन्ताहं नात्र कार्या विचारणा ।  
गच्छध्वं यतयः स्वैरं निजकार्यपरायणाः ॥ 3.112.१० ॥  
अचिरेणैव कालेन जेष्यामि रणपुङ्गवौ ।  
ततः प्रीतः प्रसन्नात्मा यादवेश्वरमाह सः ॥ ११ ॥  
स्वस्त्यस्तु भवते कृष्ण जगतां स्वस्ति कुर्वते ।  
किं नु नाम जगन्नाथ दुःसाध्यं तव केशव ॥ १२ ॥  
त्रिलोकेश त्रिधामासि सर्वसंहारकारकः ।  
देवानामपि देवेशः सर्वत्र समदर्शनः ॥ १३ ॥  
विष्णो देव हरे कृष्ण नमस्ते चक्रपाणये ।  
नमः स्वभावशुद्धाय शुद्धाय नियताय च ॥ १४ ॥  
शब्दगोचर देवेश नमस्ते भक्तवत्सल ।  
अज्ञानादथवा ज्ञानाद् यन्मयोक्तं क्षमस्व तत् ॥ १५ ॥  
त्वमेवाहं जगन्नाथ नावयोरन्तरं पृथक् ।  
अतः क्षमस्व भगवन् क्षमासारा हि साधवः ॥ १६ ॥  
श्रीभगवानुवाच  
क्षन्तव्यं भवता विप्र क्षमासारा वयं सदा ।  
संन्यासिनः क्षमासाराः क्षमा तेषां परं बलम् ॥ १७ ॥  
क्षमा मोक्षकरी नित्यं तत्त्वज्ञानमिव द्विज ।  
क्षमा धर्मः क्षमा सत्यं क्षमा दानं क्षमा यशः ॥ १८ ॥  
क्षमा स्वर्गस्य सोपानमिति वेदविदो विदुः ।  
तस्मात् सर्वप्रयत्नेन क्षमां पालयत स्वकाम् ॥ १९ ॥  
प्रत्यक्षज्ञानसंयुक्ता यूयं सर्वे यतीश्वराः ।  
य एते यतयो विप्राः पूजनीया मयाद्य वै ॥ 3.112.२० ॥  
भोक्तव्या यतयो विप्रा भिक्षुकाः सर्व एव हि ।  
तथेति ते प्रतिज्ञाय भोक्तुमैच्छन् हरेर्गृहे ॥ २१ ॥  
ततः स्वभवनं विष्णुः प्रविश्य हरिरीश्वरः ।  
चतुर्विधं तथाऽऽहारं कारयित्वा यथाविधि ॥२२॥  
भोजयामास तान् सर्वान्यतीन्यतिवरार्चितः ।  
छित्त्वा छित्त्वा च देवेशो दुकूलानि मृदूनि सः ॥ २३ ॥  
ददौ तेभ्यस्तदा विष्णुः सर्वेभ्यो जनमेजय ।  
ते च प्रीता यथायोगं यथापूर्वं ततो गताः ॥ २४ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने यतिभोजने द्वादशाधिकशततमोऽध्यायः ॥ ११२ ॥