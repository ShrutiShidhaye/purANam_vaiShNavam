+++
title = "०७३"

+++

<details open><summary>विश्वास-प्रस्तुतिः</summary>

जनमेजय उवाच  
किमर्थं भगवान् विष्णुर्देवदेवो जनार्दनः ।  
गतः कैलासशिखरमालयं शंकरस्य च ॥ १ ॥
</details>

<details><summary>मूलम्</summary>

जनमेजय उवाच  
किमर्थं भगवान् विष्णुर्देवदेवो जनार्दनः ।  
गतः कैलासशिखरमालयं शंकरस्य च ॥ १ ॥
</details>

<details open><summary>विश्वास-प्रस्तुतिः</summary>

नारदाद्यैस्तपोवृद्धैर्मुनिभिस्तत्त्वदर्शिभिः ।  
तत्र दृष्टो महादेवः शंकरो नीललोहितः ॥ २ ॥
</details>

<details><summary>मूलम्</summary>

नारदाद्यैस्तपोवृद्धैर्मुनिभिस्तत्त्वदर्शिभिः ।  
तत्र दृष्टो महादेवः शंकरो नीललोहितः ॥ २ ॥
</details>

<details open><summary>विश्वास-प्रस्तुतिः</summary>

केशवेन पुरा विप्र कुर्वता तप उत्तमम् ।  
अर्चितो देवदेवेन शंकरश्चेति नः श्रुतम् ॥ ३ ॥
</details>

<details><summary>मूलम्</summary>

केशवेन पुरा विप्र कुर्वता तप उत्तमम् ।  
अर्चितो देवदेवेन शंकरश्चेति नः श्रुतम् ॥ ३ ॥
</details>

<details open><summary>विश्वास-प्रस्तुतिः</summary>

देवौ तत्र जगन्नाथौ दृष्टवन्तौ पुरातनौ ।  
अर्चयांचक्रिरे देवा इन्द्राद्याः शंकरं हरिम् ॥ ४ ॥
</details>

<details><summary>मूलम्</summary>

देवौ तत्र जगन्नाथौ दृष्टवन्तौ पुरातनौ ।  
अर्चयांचक्रिरे देवा इन्द्राद्याः शंकरं हरिम् ॥ ४ ॥
</details>

<details open><summary>विश्वास-प्रस्तुतिः</summary>

तौ हि देवौ महादेवावेकीभूतौ द्विधा कृतौ ।  
एकात्मानौ जगद्योनी सृष्टिसंहारकारकौ ॥ ५ ॥
</details>

<details><summary>मूलम्</summary>

तौ हि देवौ महादेवावेकीभूतौ द्विधा कृतौ ।  
एकात्मानौ जगद्योनी सृष्टिसंहारकारकौ ॥ ५ ॥
</details>

<details open><summary>विश्वास-प्रस्तुतिः</summary>

परस्परसमावेशाज्जगतः पालने स्थितौ ।  
तयोस्तत्र यथावृत्तं कैलासे पर्वतोत्तमे ॥ ६ ॥
</details>

<details><summary>मूलम्</summary>

परस्परसमावेशाज्जगतः पालने स्थितौ ।  
तयोस्तत्र यथावृत्तं कैलासे पर्वतोत्तमे ॥ ६ ॥
</details>

<details open><summary>विश्वास-प्रस्तुतिः</summary>

ऋषयः किमचेष्टन्त दृष्ट्वा तौ पुरुषोत्तमौ ।  
एतत् सर्वमशेषेण वक्तुमर्हसि सत्तम ॥ ७ ॥
</details>

<details><summary>मूलम्</summary>

ऋषयः किमचेष्टन्त दृष्ट्वा तौ पुरुषोत्तमौ ।  
एतत् सर्वमशेषेण वक्तुमर्हसि सत्तम ॥ ७ ॥
</details>

<details open><summary>विश्वास-प्रस्तुतिः</summary>

यथा गतो हरिर्विष्णुः कृष्णो जिष्णुः पुरातनः ।  
यथा च शंकरः साक्षात्कृतवान्नागभूषणः ।  
एतत् सर्वं विप्रवर्य ब्रूहि तत्त्वेन यत्नतः ॥ ८ ॥
</details>

<details><summary>मूलम्</summary>

यथा गतो हरिर्विष्णुः कृष्णो जिष्णुः पुरातनः ।  
यथा च शंकरः साक्षात्कृतवान्नागभूषणः ।  
एतत् सर्वं विप्रवर्य ब्रूहि तत्त्वेन यत्नतः ॥ ८ ॥
</details>

<details open><summary>विश्वास-प्रस्तुतिः</summary>

वैशम्पायन उवाच  
शृणुष्वावहितो राजन् यथा कृष्णो गतो नगम् ।  
यथा च दृष्टो देवेशः शंकरो वृषवाहनः ॥ ९ ॥
</details>

<details><summary>मूलम्</summary>

वैशम्पायन उवाच  
शृणुष्वावहितो राजन् यथा कृष्णो गतो नगम् ।  
यथा च दृष्टो देवेशः शंकरो वृषवाहनः ॥ ९ ॥
</details>

<details open><summary>विश्वास-प्रस्तुतिः</summary>

यथा चचार स तपो यथा ते मुनयो गताः ।  
एवं तयोर्यथावृत्तं तथा शृणु नरोत्तम ॥ 3.73.१० ॥
</details>

<details><summary>मूलम्</summary>

यथा चचार स तपो यथा ते मुनयो गताः ।  
एवं तयोर्यथावृत्तं तथा शृणु नरोत्तम ॥ 3.73.१० ॥
</details>

<details open><summary>विश्वास-प्रस्तुतिः</summary>

द्वैपायनोऽथ भगवान् यथा प्रोवाच मां तथा ।  
नमस्कृत्य प्रवक्ष्यामि केशवं खगवाहनम् ॥ ११ ॥
</details>

<details><summary>मूलम्</summary>

द्वैपायनोऽथ भगवान् यथा प्रोवाच मां तथा ।  
नमस्कृत्य प्रवक्ष्यामि केशवं खगवाहनम् ॥ ११ ॥
</details>

<details open><summary>विश्वास-प्रस्तुतिः</summary>

यथाशक्ति यथाप्रज्ञं शृणु यत्नेन सुव्रत ।  
न चाशुश्रूषवे वाच्यं नृशंसायातपस्विने ॥ १२॥
</details>

<details><summary>मूलम्</summary>

यथाशक्ति यथाप्रज्ञं शृणु यत्नेन सुव्रत ।  
न चाशुश्रूषवे वाच्यं नृशंसायातपस्विने ॥ १२॥
</details>

<details open><summary>विश्वास-प्रस्तुतिः</summary>

नानधीताय वक्तव्यं पुण्यं पुण्यवता सदा ।  
स्वर्ग्यं यशस्यं धन्यं च बुद्धिशुद्धिकरं सदा ॥१३॥
</details>

<details><summary>मूलम्</summary>

नानधीताय वक्तव्यं पुण्यं पुण्यवता सदा ।  
स्वर्ग्यं यशस्यं धन्यं च बुद्धिशुद्धिकरं सदा ॥१३॥
</details>

<details open><summary>विश्वास-प्रस्तुतिः</summary>

ध्येयं पुण्यात्मनां नित्यमिदं वेदार्थनिश्चितम् ।  
अनेकारण्यसंयुक्तं सेवन्ते नित्यमीदृशम् ॥१४॥
</details>

<details><summary>मूलम्</summary>

ध्येयं पुण्यात्मनां नित्यमिदं वेदार्थनिश्चितम् ।  
अनेकारण्यसंयुक्तं सेवन्ते नित्यमीदृशम् ॥१४॥
</details>

<details open><summary>विश्वास-प्रस्तुतिः</summary>

मुनयो वेदनिरता नारदाद्यास्तपोधनाः ।  
अत्यद्भुतं महापुण्यं वृत्तं कैलासपर्वते ॥१५॥
</details>

<details><summary>मूलम्</summary>

मुनयो वेदनिरता नारदाद्यास्तपोधनाः ।  
अत्यद्भुतं महापुण्यं वृत्तं कैलासपर्वते ॥१५॥
</details>

<details open><summary>विश्वास-प्रस्तुतिः</summary>

शिवयोर्देवयोस्तत्र हरेश्चैव भवस्य ह ।  
हतेष्वसुरसंघेषु नरकादिषु भूमिप ॥१६।  
हतेष्वथ नृपेष्वेवं किंचिच्छिष्टेषु शत्रुषु ।  
शासति स्म सदा विष्णुः पृथिवीं पुरुषोत्तमः ॥ १७॥
</details>

<details><summary>मूलम्</summary>

शिवयोर्देवयोस्तत्र हरेश्चैव भवस्य ह ।  
हतेष्वसुरसंघेषु नरकादिषु भूमिप ॥१६।  
हतेष्वथ नृपेष्वेवं किंचिच्छिष्टेषु शत्रुषु ।  
शासति स्म सदा विष्णुः पृथिवीं पुरुषोत्तमः ॥ १७॥
</details>

<details open><summary>विश्वास-प्रस्तुतिः</summary>

द्वारवत्यां जगन्नाथो वसन् वृष्णिभिरीश्वरः ।  
रुक्मिण्या संगतो देवो वसंस्तत्र पुरे हरिः ॥ १८॥
</details>

<details><summary>मूलम्</summary>

द्वारवत्यां जगन्नाथो वसन् वृष्णिभिरीश्वरः ।  
रुक्मिण्या संगतो देवो वसंस्तत्र पुरे हरिः ॥ १८॥
</details>

<details open><summary>विश्वास-प्रस्तुतिः</summary>

कदाचिच्च तया सार्धं शेते रात्रौ जगत्पतिः ।  
विहरंश्च यथायोगं प्रीतः प्रीतियुजा तया ॥१९॥
</details>

<details><summary>मूलम्</summary>

कदाचिच्च तया सार्धं शेते रात्रौ जगत्पतिः ।  
विहरंश्च यथायोगं प्रीतः प्रीतियुजा तया ॥१९॥
</details>

<details open><summary>विश्वास-प्रस्तुतिः</summary>

अथोवाच तदा देवी रुक्मिणी रुक्मभूषणा ।  
पुत्रमिच्छामि देवेश त्वत्तो माधव नन्दनम् ॥3.73.२०॥
</details>

<details><summary>मूलम्</summary>

अथोवाच तदा देवी रुक्मिणी रुक्मभूषणा ।  
पुत्रमिच्छामि देवेश त्वत्तो माधव नन्दनम् ॥3.73.२०॥
</details>

<details open><summary>विश्वास-प्रस्तुतिः</summary>

बलिनं रूपसम्पन्नं त्वयैव सदृशं प्रभो ।  
वृष्णीनामपि नेतारं वीर्यवन्तं तपोनिधिम् ॥२१॥
</details>

<details><summary>मूलम्</summary>

बलिनं रूपसम्पन्नं त्वयैव सदृशं प्रभो ।  
वृष्णीनामपि नेतारं वीर्यवन्तं तपोनिधिम् ॥२१॥
</details>

<details open><summary>विश्वास-प्रस्तुतिः</summary>

सर्वशास्त्रार्थकुशलं राजविद्यापुरस्कृतम् ।  
एवमादिगुणैर्युक्तं दातुमर्हसि सत्तम ॥२२॥
</details>

<details><summary>मूलम्</summary>

सर्वशास्त्रार्थकुशलं राजविद्यापुरस्कृतम् ।  
एवमादिगुणैर्युक्तं दातुमर्हसि सत्तम ॥२२॥
</details>

<details open><summary>विश्वास-प्रस्तुतिः</summary>

त्वयि सर्वस्य दातृत्वं नित्यमेव प्रतिष्ठितम् ।  
त्वं हि सर्वस्य कर्ता च दाता भोक्ता जगत्पतिः ॥२३॥
</details>

<details><summary>मूलम्</summary>

त्वयि सर्वस्य दातृत्वं नित्यमेव प्रतिष्ठितम् ।  
त्वं हि सर्वस्य कर्ता च दाता भोक्ता जगत्पतिः ॥२३॥
</details>

<details open><summary>विश्वास-प्रस्तुतिः</summary>

विशेषतस्तु भृत्यानां शुश्रूषानियतात्मनाम् ।  
वक्तव्यं किमु देवेश यदि भक्तास्मि केशव ॥२४॥
</details>

<details><summary>मूलम्</summary>

विशेषतस्तु भृत्यानां शुश्रूषानियतात्मनाम् ।  
वक्तव्यं किमु देवेश यदि भक्तास्मि केशव ॥२४॥
</details>

<details open><summary>विश्वास-प्रस्तुतिः</summary>

अनुग्रहो यदि स्यान्मे देवदेव जगत्पते ।  
दातुमर्हसि पुत्रं त्वं वीर्यवन्तं जनार्दन ॥२५॥
</details>

<details><summary>मूलम्</summary>

अनुग्रहो यदि स्यान्मे देवदेव जगत्पते ।  
दातुमर्हसि पुत्रं त्वं वीर्यवन्तं जनार्दन ॥२५॥
</details>

<details open><summary>विश्वास-प्रस्तुतिः</summary>

वैशम्पायन उवाच  
इत्युक्तो देवदेवेशः प्रियया प्रीयमाणया ।  
तया महिष्या रुक्मिण्या रुक्मिशत्रुर्यदूद्वहः ॥२६॥
</details>

<details><summary>मूलम्</summary>

वैशम्पायन उवाच  
इत्युक्तो देवदेवेशः प्रियया प्रीयमाणया ।  
तया महिष्या रुक्मिण्या रुक्मिशत्रुर्यदूद्वहः ॥२६॥
</details>

<details open><summary>विश्वास-प्रस्तुतिः</summary>

प्रोवाच वचनं काले रुक्मिणीं यादवेश्वरः ।  
दातास्मि तादृशं पुत्रं यं त्वमिच्छसि भामिनि ॥२७॥
</details>

<details><summary>मूलम्</summary>

प्रोवाच वचनं काले रुक्मिणीं यादवेश्वरः ।  
दातास्मि तादृशं पुत्रं यं त्वमिच्छसि भामिनि ॥२७॥
</details>

<details open><summary>विश्वास-प्रस्तुतिः</summary>

नित्यं भक्तासि मे देवि नात्र कार्या विचारणा ।  
अवश्यं तव दास्यामि पुत्रं शत्रुनिबर्हणम् ॥२८॥
</details>

<details><summary>मूलम्</summary>

नित्यं भक्तासि मे देवि नात्र कार्या विचारणा ।  
अवश्यं तव दास्यामि पुत्रं शत्रुनिबर्हणम् ॥२८॥
</details>

<details open><summary>विश्वास-प्रस्तुतिः</summary>

पुत्रेण लोकाञ्जयति सतां कामदुघा हि ये ।  
नरकं पुदिति ख्यातं दुःखं च नरकं विदुः ॥२९॥
</details>

<details><summary>मूलम्</summary>

पुत्रेण लोकाञ्जयति सतां कामदुघा हि ये ।  
नरकं पुदिति ख्यातं दुःखं च नरकं विदुः ॥२९॥
</details>

<details open><summary>विश्वास-प्रस्तुतिः</summary>

पुदस्त्राणात् ततः पुत्रमिहेच्छति परत्र च ।  
अनन्ताः पुत्रिणो लोकाः पुरुषस्य प्रिये शुभाः ॥3.73.३०॥
</details>

<details><summary>मूलम्</summary>

पुदस्त्राणात् ततः पुत्रमिहेच्छति परत्र च ।  
अनन्ताः पुत्रिणो लोकाः पुरुषस्य प्रिये शुभाः ॥3.73.३०॥
</details>

<details open><summary>विश्वास-प्रस्तुतिः</summary>

पतिर्जायां प्रविशति गर्भो भूत्वा स मातरम् ।  
तस्यां पुनर्नवो भूत्वा दशमे मासि जायते ॥३१॥
</details>

<details><summary>मूलम्</summary>

पतिर्जायां प्रविशति गर्भो भूत्वा स मातरम् ।  
तस्यां पुनर्नवो भूत्वा दशमे मासि जायते ॥३१॥
</details>

<details open><summary>विश्वास-प्रस्तुतिः</summary>

पुत्रवन्तं बिभेतीन्द्रः किं नु तेनाशितं भवेत् ।  
नापुत्रो विन्दते लोकान् कुपुत्राद् वन्ध्यता वरा ॥३२॥
</details>

<details><summary>मूलम्</summary>

पुत्रवन्तं बिभेतीन्द्रः किं नु तेनाशितं भवेत् ।  
नापुत्रो विन्दते लोकान् कुपुत्राद् वन्ध्यता वरा ॥३२॥
</details>

<details open><summary>विश्वास-प्रस्तुतिः</summary>

कुपुत्रो नरके यस्मात् सुपुत्रात् स्वर्ग एव हि ।  
तस्माद् विनीतं सत्पुत्रं श्रुतवन्तं दयापरम् ॥३३॥
</details>

<details><summary>मूलम्</summary>

कुपुत्रो नरके यस्मात् सुपुत्रात् स्वर्ग एव हि ।  
तस्माद् विनीतं सत्पुत्रं श्रुतवन्तं दयापरम् ॥३३॥
</details>

<details open><summary>विश्वास-प्रस्तुतिः</summary>

विद्यया विनयो यस्माद् विद्यायुक्तं सुधार्मिकम् ।  
इच्छेत् पुत्रं पुत्रकामः पुरुषो यत्नवान् बुधः ॥३४॥
</details>

<details><summary>मूलम्</summary>

विद्यया विनयो यस्माद् विद्यायुक्तं सुधार्मिकम् ।  
इच्छेत् पुत्रं पुत्रकामः पुरुषो यत्नवान् बुधः ॥३४॥
</details>

<details open><summary>विश्वास-प्रस्तुतिः</summary>

तस्माद् दास्यामि ते पुत्रं विद्यावन्तं सुधार्मिकम् ।  
एष गच्छामि पुत्रार्थं कैलासं पर्वतोत्तमम् ॥३५॥
</details>

<details><summary>मूलम्</summary>

तस्माद् दास्यामि ते पुत्रं विद्यावन्तं सुधार्मिकम् ।  
एष गच्छामि पुत्रार्थं कैलासं पर्वतोत्तमम् ॥३५॥
</details>

<details open><summary>विश्वास-प्रस्तुतिः</summary>

तत्रोपास्य महादेवं शंकरं नीललोहितम् ।  
ततो लब्धास्मि पुत्रं ते भवाद् भूतहिते रतात् ॥३६॥
</details>

<details><summary>मूलम्</summary>

तत्रोपास्य महादेवं शंकरं नीललोहितम् ।  
ततो लब्धास्मि पुत्रं ते भवाद् भूतहिते रतात् ॥३६॥
</details>

<details open><summary>विश्वास-प्रस्तुतिः</summary>

तपसा ब्रह्मचर्येण भवं शंकरमव्ययम् ।  
तोषयित्वा विरूपाक्षमादिदेवमजं विभुम् ॥३७॥
</details>

<details><summary>मूलम्</summary>

तपसा ब्रह्मचर्येण भवं शंकरमव्ययम् ।  
तोषयित्वा विरूपाक्षमादिदेवमजं विभुम् ॥३७॥
</details>

<details open><summary>विश्वास-प्रस्तुतिः</summary>

गमिष्याम्यहमद्यैव द्रष्टुं शंकरमव्ययम् ।  
स च मे दास्यते पुत्रं तोषितस्तपसा मया ॥३८॥
</details>

<details><summary>मूलम्</summary>

गमिष्याम्यहमद्यैव द्रष्टुं शंकरमव्ययम् ।  
स च मे दास्यते पुत्रं तोषितस्तपसा मया ॥३८॥
</details>

<details open><summary>विश्वास-प्रस्तुतिः</summary>

तत्र गत्वा महादेवं नमस्कृत्य सहोमया ।  
प्रविश्य बदरीं पुण्यां मुनिजुष्टां तपोमयीम् ॥३९॥
</details>

<details><summary>मूलम्</summary>

तत्र गत्वा महादेवं नमस्कृत्य सहोमया ।  
प्रविश्य बदरीं पुण्यां मुनिजुष्टां तपोमयीम् ॥३९॥
</details>

<details open><summary>विश्वास-प्रस्तुतिः</summary>

अग्निहोत्राकुलां दिव्यां गङ्गाम्बुप्लावितां सदा ।  
मृगपक्षिसमायुक्तां सिंहद्वीपिशताकुलाम् ॥3.73.४०॥
</details>

<details><summary>मूलम्</summary>

अग्निहोत्राकुलां दिव्यां गङ्गाम्बुप्लावितां सदा ।  
मृगपक्षिसमायुक्तां सिंहद्वीपिशताकुलाम् ॥3.73.४०॥
</details>

<details open><summary>विश्वास-प्रस्तुतिः</summary>

बदरीफलसम्पूर्णा वानरक्षोभितद्रुमाम् ।  
वेत्रारूढमहावृक्षां कदलीखण्डमण्डिताम् ॥४१।  
मुनिभिर्वेदतत्त्वार्थविचारनिपुणैः सदा ।  
वेदनिश्चिततत्त्वार्थैः प्रमाणकुशलैर्युताम् ॥४२॥
</details>

<details><summary>मूलम्</summary>

बदरीफलसम्पूर्णा वानरक्षोभितद्रुमाम् ।  
वेत्रारूढमहावृक्षां कदलीखण्डमण्डिताम् ॥४१।  
मुनिभिर्वेदतत्त्वार्थविचारनिपुणैः सदा ।  
वेदनिश्चिततत्त्वार्थैः प्रमाणकुशलैर्युताम् ॥४२॥
</details>

<details open><summary>विश्वास-प्रस्तुतिः</summary>

इदमेकमिदं तत्त्वमिति निश्चितमानसैः ।  
उपास्यमानामन्यत्र सिद्धैः सिद्धार्थतत्परैः ॥४३॥
</details>

<details><summary>मूलम्</summary>

इदमेकमिदं तत्त्वमिति निश्चितमानसैः ।  
उपास्यमानामन्यत्र सिद्धैः सिद्धार्थतत्परैः ॥४३॥
</details>

<details open><summary>विश्वास-प्रस्तुतिः</summary>

इतिहासपुराणज्ञैः सेव्यमानां महर्षिभिः ।  
गच्छद्भिः स्वर्गनिलयं परित्यज्य कलेवरम् ॥४४।  
प्रसिद्धां महतीं देवीं यास्यामि सुकृतालयाम् ।  
इत्युक्त्वा विररामैव देवदेवो जनार्दनः ॥।४५।  
इति श्रीमहाभारते खिलभागे हरिवंशे भविष्यपर्वणि कैलासयात्रायां त्रिसप्ततितमोऽध्यायः ॥ ७३ ॥
</details>

<details><summary>मूलम्</summary>

इतिहासपुराणज्ञैः सेव्यमानां महर्षिभिः ।  
गच्छद्भिः स्वर्गनिलयं परित्यज्य कलेवरम् ॥४४।  
प्रसिद्धां महतीं देवीं यास्यामि सुकृतालयाम् ।  
इत्युक्त्वा विररामैव देवदेवो जनार्दनः ॥।४५।  
इति श्रीमहाभारते खिलभागे हरिवंशे भविष्यपर्वणि कैलासयात्रायां त्रिसप्ततितमोऽध्यायः ॥ ७३ ॥
</details>