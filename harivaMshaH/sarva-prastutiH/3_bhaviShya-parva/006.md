+++
title = "००६"

+++
सौतिरुवाच  
एवं स विश्वावसुनानुनीतः  
प्रसादमागम्य वपुष्टमायाः ।  
चकार मिथ्या व्यतिशङ्कितात्मा  
शान्तिं परां मानवधर्महृष्टाम् ॥ १ ॥  
श्रममभिविनिवर्त्य मानसं स  
समभिलषज्जनमेजयो यशः स्वम् ।  
विषयमनुशशास धर्मबुद्धि-  
र्मुदितमना रमयन् वपुष्टमां ताम्॥ २ ॥  
न हि विरमति विप्रपूजना-  
न्न च विनिवर्तति यज्ञदानशीलात् ।  
न विषयपरिरक्षणाच्च्युतोऽभू-  
न्न च परिगर्हति तां वपुष्टमां च ॥ ३ ॥  
विधिविहितमशक्यमन्यथा हि कर्तुं  
यदृषिरचिन्त्यतपाः पुराब्रवीत् सः ।  
इति स नृपतिरात्मवांस्तदासौ  
तदनुविचिन्त्य बभूव वीतमन्युः॥ ४ ॥  
इदं महाकाव्यमृषेर्महात्मनः  
पठन्नृणां पूज्यतमो भवेन्नरः ।  
प्रकृष्टमायुः समवाप्य दुर्लभं  
लभेच्च सर्वज्ञफलं च केशवम् ॥ ५ ॥  
शतक्रतोः कल्मषविप्रमोक्षणं  
पठन्निदं मुच्यति कल्मषान्तरः ।  
तथैव कामान् विविधान् समश्नुते  
ह्यवाप्तकामश्च चिराय नन्दति ॥ ६ ॥  
यथा हि पुष्पप्रभवं फलं द्रुमाः  
फलात्प्रजायन्ति पुनश्च पादपाः ।  
तथा महर्षिप्रभवा इमा गिरः  
प्रवर्धयन्ते तमृषिं प्रवर्धिताः ॥ ७ ॥  
पुत्रानपुत्रो लभते सुवर्चस-  
श्च्युतः पुनर्विन्दति चात्मनः स्थितिम् ।  
व्याधिं न चाप्नोति चिरं सबन्धनं  
क्रियां च पुण्यां लभते गुणान्वितः॥ ८ ॥  
पतिमभिलभते च सत्सु कन्या  
श्रवणमुपेत्य शुभा मुनेस्तु वाचः।  
जनयति च सुतान् गुणैरुपेतान्  
रिपुजनमर्दनवीर्यशालिनश्च ॥ ९ ॥  
विजयति वसुधां च राजवृत्ति  
र्धनमतुलं लभते द्विषज्जयं च ।  
विपुलमपि धनं लभेच्च वैश्यः  
सुगतिमियाच्छ्रवणाच्च शूद्रजातिः॥ १०॥  
पुराणमेतच्चरितं महात्मना-  
मधीत्यबुद्धिं लभते च नैष्ठिकीम्।  
विहाय दुःखानि विमुक्तसङ्गः  
स वीतरागो विचरेद् वसुंधराम् ॥ ११ ॥  
इत्येतदाख्यानमुदाहृतं वै  
प्रतिस्मरन्तो द्विजमण्डलेषु ।  
स्थैर्येण धैर्येण पुनः स्मरन्तः  
सुखं भवन्तोऽनुचरन्तु लोकम् ॥ १२ ॥  
इति चरितमिदं महात्मना-  
मृषिकृतमद्भुतवीर्यकर्मणाम् ।  
कथितमिदं हि समासविस्तरैः  
किमपरमिच्छसि किं ब्रवीमि ते ॥ १३ ॥  
इति श्रीमहाभारते खिलभागे हरिवंशे भविष्यपर्वणि भविष्यान्तग्रन्थार्थप्रकाशो नाम षष्ठोऽध्यायः ॥ ६ ॥