+++
title = "१२७"

+++
वैशम्पायन उवाच  
उभौ तौ हंसडिम्भकौ रात्रावेव महागिरिम् ।  
जग्मतुः सहितौ राजन् गोवर्धनमथो नृप ॥ १ ॥  
अथ प्रभाते विमले सूर्ये चाभ्युदिते सति ।  
गोवर्धनं जगामाशु केशवः केशिसूदनः ॥ २ ॥  
शैनेयो बलभद्रश्च यादवाः सारणादयः ।  
गन्धर्वैरप्सरोभिश्च नादितं बहुधा गिरिम् ॥ ३ ॥  
जग्मुस्ते सहिता राजन् गोवर्धनमथो गिरिम् ।  
गोधनैरथ सैन्यैश्च नादितं वहुधा गिरिम् ॥ ४ ॥  
तस्योत्तरं नृपश्रेष्ठ पार्श्वं सम्प्राप्य यादवाः ।  
निकषा यमुनां राजंस्ततो युद्धमवर्तत ॥ ५ ॥  
विव्याध हंसडिम्भकौ वसुदेवश्च सप्तभिः ।  
सारणः पञ्चविंशत्या दशभिः कङ्क एव च ॥ ६ ॥  
हंसेन डिम्भकेनाथ यादवैश्च समन्ततः ।  
उग्रसेनस्त्रिसप्तत्या शराणां नतपर्वणाम् ॥ ७ ॥  
विराटस्त्रिंशता राजन् सात्यकिश्चापि सप्तभिः ।  
अशीत्या विपृथू राजन्नुद्धवो दशभिः शरैः ॥ ८ ॥  
प्रद्युम्नस्त्रिंशता राजन्साम्बश्चापि च सप्तभिः ।  
अनाधृष्टिस्त्वेकषष्ट्या शराणां नतपर्वणाम् ॥ ९ ॥  
एवं ते सहिता राजंश्चक्रुर्युद्धमदीनवत्।  
अत्यद्भुतं महाघोरं यादवाः सर्व एव हि ॥ 3.127.१० ॥  
चक्रुस्ताभ्यां महायुद्धं वासुदेवस्य पश्यतः ।  
सर्वानपि महाराज यादवान् बलदर्पितान् ॥ ११ ॥  
तावुभौ हंसडिम्भकौ नृपांस्तान् प्रत्यविध्यताम् ।  
प्रत्येकं दशभिर्विद्ध्वा बाणैर्निशितनिर्मलैः ॥ १२॥  
जघ्नतुश्च शरैस्तीक्ष्णैरत्यर्थं यादवेश्वरान् ।  
व्यथिताः सर्व एवैते वमन्तः शोणितं बहु ॥ १३ ॥  
माधवे किंशुका राजन् पुष्पिता इव ते बभुः ।  
भीताश्च यादवा राजन् पलायनपरायणाः ॥ १४ ॥  
एतस्मिन्नन्तरे राजन् वसुदेवात्मजो नृप ।  
वासुदेवो हली युद्धे प्रमुखे धन्विनौ तयोः ॥ १५ ॥  
चक्रतुर्युद्धमतुलं स्कन्दशक्राविवाम्बरे ।  
तयोरेव सगन्धर्वाः सिद्धा यक्षा महर्षयः ॥ १६ ॥  
विमानस्थाश्च ददृशुर्युद्धं देवासुरोपमम् ।  
ततः प्रादुरभूतां तौ दूतौ भूतेश्वरौ नृप ॥ १७  
शूलिना प्रेषितौ युद्धे रक्षार्थं बलिनोस्तयोः ।  
हंसोऽथ वासुदेवश्च युद्धं चक्रतुरीश्वरौ ॥ १८ ॥  
रामश्च डिम्भकश्चैव संयुक्तौ युद्धकाङ्क्षया ।  
विक्रान्ताः सर्व एवैते ह्यस्त्रे शस्त्रे तथा बले ॥ १९ ॥  
शङ्खान् दध्मुः पृथग्घ्रादं स्वे स्वे सर्वे रथे स्थिताः ।  
अथ कृष्णो हृषीकेशः पाञ्चजन्यं महारवम् ॥3.127.२०॥  
दध्मौ पद्मपलाशाक्षः सर्वान् विस्मापयन्निव ।  
अथ भूतौ महाघोरौ लम्बोदरशरीरिणौ ॥ २१ ॥  
दुद्रुवतुर्महाराज शूलमादाय केशवम् ।  
शूलेन पोथयां राजञ्चक्रतुर्यादवेश्वरम् ॥ २२ ॥  
ताभ्यां समाहतो विष्णुर्देवगन्धर्वसंनिधौ ।  
ईषत्स्मिताधरो देवः किंचिदुत्प्लुत्य सत्वरम् ॥ २३ ॥  
रथाद् रथिवरश्रेष्ठस्तौ प्रगृह्य जनार्दनः ।  
भ्रामयित्वा शतगुणमलातमिव केशवः ॥ २४ ॥  
कैलासं च समुद्दिश्य प्रचिक्षेप ततो हरिः ।  
तावुपेत्य गिरेः शृङ्गं कैलासस्य महामते ॥ २५ ॥  
दृष्ट्वा तत्कर्म देवस्य विस्मयं जग्मतुः परम् ।  
हंसश्च दृष्ट्वा तत्कर्म रोषताम्रायतेक्षणः ॥ २६ ॥  
उवाच वचनं हंसः शृण्वतां त्रिदिवौकसाम् ।  
किमर्थं राजसूयस्य विघ्नं चरसि केशव ॥ २७ ॥  
ब्रह्मदत्तो महीपालो यष्टा तस्य महाक्रतोः ।  
करं दिश यथायोगं यदि प्राणान् हि रक्षसि ॥ २८॥  
अथवा त्वं क्षणं तिष्ठ ततो ज्ञात्वा परं बहु ।  
ददासि त्वं नन्दपुत्र ततो यष्टा स मे गुरुः ॥ २९ ॥  
ईश्वरोऽहं सदा राज्ञां देवानामिव शूलभृत् ।  
एष ते वीर्यमतुलं नाशयिष्यामि संयुगे ॥ 3.127.३० ॥  
इत्युक्त्वा सशरं चापं शालतालोपमं नृप ।  
आकृष्य च यथाप्राणं नाराचेन च केशवम् ॥ ३१ ॥  
ललाटे चिक्षिपे हंसो ललाम इव सोऽभवत् ।  
उवाच सात्यकिं कृष्णो रथं वाहय मे प्रभो ॥ ३२ ॥  
दारुकं पृष्ठवाहं तं कृत्वा देशं तमीश्वरः ।  
अथ तेन समादिष्टः सात्यकिर्वाहयन् रथम् ॥ ३३ ॥  
मण्डलानि बहून्याजौ दर्शयामास सत्वरम् ।  
अथ विद्धो दृढं तेन शरेण हरिरीश्वरः ॥ ३४ ॥  
आग्नेयमस्त्रं संयोज्य शरे कस्मिंश्चिदव्ययः ।  
उवाच हंसं राजेन्द्र सात्यकिं प्रेरयन् रणे ॥ ३५ ॥  
अनेन त्वां दहे पाप यदि शक्तोऽसि वारय ।  
अलं ते बह्वबद्धेन क्षत्रियोऽसि सदा शठ ॥ ३६ ॥  
मत्तश्चेत् करमिच्छेस्त्वं दर्शयाद्य पराक्रमम् ।  
यतयो बाधिता हंस पुष्करे संस्थितास्त्वया ॥ ३७ ॥  
शास्ता त्वं खलु विप्राणां स्थिते मयि नराधम ।  
स्थिते मयि जगन्नाथे हत्वा क्षत्रियकण्टकान् ॥ ३८ ॥  
शास्तास्म्यथो सतां लोके दुष्टानां ब्रह्मविद्विषाम् ।  
शापेन यतिमुख्यानां हत एव नराधम ॥३९॥  
मृत्यवे त्वां निवेद्याद्य रक्षिता ब्राह्मणानहम् ।  
इति ब्रुवंस्तदस्त्रं तु मुमोच युधि केशवः ॥ 3.127.४० ॥  
तदस्त्रं वारुणेनाथ हंसोऽपि प्रत्यषेधयत् ।  
वायव्यमथ गोविन्दो मुमोच युधि हंसके ॥ ४१ ॥  
तदस्त्रं वारयामास माहेन्द्रेण नृपोत्तमः ।  
अथ माहेश्वरं कृष्णो मुमोचात्युग्रमाहवे ॥ ४२ ॥  
रौद्रेण तत् ततो हंसो वारयामास तत्क्षणात् ।  
गान्धर्वं राक्षसं चैव पैशाचमथ केशवः ॥ ४३ ॥  
ब्रह्मास्त्रमथ कौबेरमासुरं याम्यमेव च ।  
चत्वार्येतानि हंसस्तु मुमोच युधि सत्वरम् ॥ ४४ ॥  
वारणार्थं तदस्त्राणां चतुर्णां माधवस्य ह ।  
अथ ब्रह्मशिरो नाम घोरमस्त्रं विनाशकम् ॥ ४१ ॥  
मुमोच हंसमुद्दिश्य देवदेवो जनार्दनः ।  
योजयामास तद्धंसे महाघोरपराक्रमम् ॥ ४६ ॥  
अथ भीतो महारौद्रमस्त्रं दृष्ट्वा नृपोत्तमः ।  
हंसोऽपि तेन राजेन्द्र वारयामास तं शरम् ॥ ४७ ॥  
यमुनाप उपस्पृश्य देवदेवो जनार्दनः ।  
अस्त्रं वैष्णवमादाय शरे स निशिते हरिः ॥ ४८ ॥  
योजयामास भूतात्मा भूतभावनभावनः ।  
येन देवा रणे हत्वा राज्यमापुः पुरासुरान् ।  
तदस्त्रं योजयामास वधार्थं तस्य भूपतेः ॥ ४९ ॥  
इति श्रीमहाभारते खिलभागे हरिवंशे भविष्यपर्वणि  
हंसडिम्भकोपाख्याने हंसकेशवयुद्धे सप्तविंशत्यधिकशततमोऽध्यायः॥१२७॥