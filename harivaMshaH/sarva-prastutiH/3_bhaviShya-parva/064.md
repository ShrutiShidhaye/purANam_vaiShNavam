+++
title = "०६४"

+++
वैशम्पायन उवाच  
बलिना तु सुराः सर्वे वर्जयित्वा सुराधिपम् ।  
रणे शरशतैर्भिन्नाः ससैन्या वै पराजिताः ॥ १ ॥  
विमुखा याति दैत्येन्द्रैर्वध्यमाना महाचमूः ।  
जितास्तु बलिना देवाः शक्रमाहुर्महाबलम् ॥ २ ॥  
देवा ऊचुः  
भवानिन्द्रश्च धाता च लोकानां प्रभुरव्ययः ।  
त्वमप्रतिमकर्मा च तथैवानुपमद्युतिः ॥ ३ ॥  
विद्रुतानीह सैन्यानि सहास्माभिः सुरेश्वर ।  
रथचक्रध्वजाक्षाणि विभिन्नानि महासुरैः ॥ ४ ॥  
रथहस्त्यश्वयोधाश्च पदाताश्च सहस्रशः ।  
भिन्नच्छिन्नाश्च शतशो गदामुशलपट्टिशैः॥५॥  
महाभैरवरूपं हि दैत्येन्द्रेण कृतं रणे ।  
किमुपेक्षसि दैत्येन्द्रैर्हन्यमाना महाचमूम् ॥ ६ ॥  
त्रायस्व त्रिदशश्रेष्ठ शरण्यः शरणागतान् ।  
श्रुत्वा तु वचनं तेषां देवानाममराधिपः ॥ ७ ॥  
संवर्ताग्निसमक्रुद्धः सर्वान् दहति दानवान् ।  
दिवाकरकराकारं किरीटं धारयन् प्रभुः ॥ ८ ॥  
वैदूर्यवर्णसंकाशो नानारत्नचिताङ्गदः ।  
मयूररोमा रक्ताक्षः शतबाहुः सहस्रदृक् ॥ ९ ॥  
हरिरेको हरिश्मश्रुर्नानाकेतुर्महाबलः ।  
वज्रप्रहरणः श्रीमान् योगी शतशिरोधरः ॥ 3.64.१० ॥  
सधनुर्बद्धसन्नाहः शतादित्यसमप्रभः ।  
देवगन्धर्वयक्षौघैरनुयातः सहस्रशः ॥ ११ ॥  
सामगैश्च जयैश्चापि स्तूयमानो महर्षिभिः ।  
शतपर्वं महारौद्रं स्फोटनं सर्वतोमुखम् ॥ १२ ॥  
प्रगृह्य रुचिरं वज्रं दीप्तं रौद्राट्टहासनम् ।  
दैत्यानयोधयत् सर्वान् महेन्द्रः पाकशासनः ॥ १३ ॥  
अधृष्यः सर्वभूतानामदित्या दयितः सुतः ।  
ततः प्रवृत्तः संग्रामो बलिवासवयोस्तदा ॥ १४ ॥  
उभाभ्यां देवदैत्याभ्यामचिरान्महदद्भुतः ।  
अतिवीर्यबलोदग्रस्तुमुलो लोमहर्षणः ॥ १५ ॥  
प्रह्लादेन स्तुतिशतैः कर्मभिर्जयसम्मतैः ।  
प्रबोधितो दैत्यपतिरग्निरिद्ध इवाबभौ ॥ १६ ॥  
सुरासुरेन्द्रयोर्दृष्ट्वा संग्रामं लोमहर्षणम् ।  
देवानां दानवानां च भूयो युद्धमभूत् तदा ॥ १७ ॥  
ततोऽविध्यन्महेन्द्रस्तं बलिमस्त्रैर्महाबलम् ।  
तान्यस्त्राणि महाबाहुश्चिच्छेद शतधा रणे ॥ १८ ॥  
ततः क्रुद्धः पुनस्तत्र निजघ्ने दानवं महत् ।  
आग्नेयमथ शत्रुघ्नं चिक्षेपेन्द्रो महाबलः ॥ १९ ॥  
तद्दृष्ट्वा खे समागच्छत् प्रलयानलसंनिभम् ।  
पातयामास तच्चैन्द्रं वारुणास्त्रेण दानवः ॥ 3.64.२० ॥  
संक्रुद्धो मघवा वज्रमगृह्णात् पर्वतोपमम् ।  
हन्तुकामो रणश्लाघी बलिं दैत्याधिपं रणे ॥ २१ ॥  
ततः शुश्राव देवेन्द्रः कौशिको हरिवाहनः ।  
अशरीरां शुभां वाणीं तस्मिन् महति वैशसे ॥ २२ ॥  
निवर्तस्व महाबाहो सुराणां नन्दिवर्धन ।  
पुरंदर सुरश्रेष्ठ न जेष्यसि रणे बलिम् ॥ २३ ।  
तपसात्युत्तमो दैत्यो वरदानेन चाधिकः ।  
स्वयंभूपरितोषाच्च सत्यधर्माच्च वासव ॥ २४ ॥  
नैष शक्यस्त्वया जेतुं त्रिदशैर्वा सुरेश्वर ।  
यो ह्यस्य जेता भगवांस्तं शृणुष्व समाहितः ॥ २५ ॥  
ब्रह्मणः स हि सर्वस्वं देवानां चैव सा गतिः ।  
परं रहस्यं धर्मस्य परस्य च परा गतिः ॥ २६ ॥  
परात्परतरः श्रीमान् परावरगतिः प्रभुः ।  
सहस्रशीर्षा पुरुषः सहस्राक्षः सहस्रपात् ॥ २७ ॥  
शङ्खचक्रगदापाणिः पीतवासाः सुरारिहा ।  
जेता जेयो जयः श्रीमान्सोऽस्य जेता भविष्यति॥ २८ ॥  
श्रुत्वा दिव्यां तु मधुरां वाणीं तामशरीरिणीम् ।  
अपयातो रणाच्छक्रः सार्धं सर्वैः सुरोत्तमैः ॥ २९ ॥  
अपयाते तु देवेन्द्रे कौशिके हरिवाहने ।  
सिंहनादो महानासीद् दानवानां महामृधे ॥ 3.64.३० ॥  
ततः किलकिलाशब्दः क्ष्वेडितास्फोटितस्वनः ।  
शङ्खानां निनदश्चात्र योधानां वल्गितस्वनः ॥ ३१ ॥  
वादित्राणां च निर्घोषस्तुमुलश्चाभवत्तदा ।  
जयशब्दरवाश्चैव देवानां तु पराजये ॥ ३२ ॥  
ससैन्यो दैत्यराजस्तु स्तूयमानः सुहृद्गणैः ।  
बलीन्द्रो विबभौ दैत्यो हिरण्यकशिपुर्यथा ॥ ३३ ॥  
इति श्रीमहाभारते खिलभागे हरिवंशे भविष्यपर्वणि वामने देवासुरसंग्रामे शक्रापयाने चतुःषष्टितमोऽध्यायः ॥ ६४ ॥