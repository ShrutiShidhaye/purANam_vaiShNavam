+++
title = "०२३"

+++
वैशम्पायन उवाच  
पितामहं पुरस्कृत्य मेरुपृष्ठे समाहिताः ।  
जटाजिनधरा विप्रास्त्यक्तक्रोधा जितेन्द्रियाः ॥ १ ॥  
पर्वतान्तरसंसिद्धे बहुपादपसंवृते ।  
धातुसंरञ्जितशिले समे निस्तृणकण्टके ॥ २ ॥  
त्रयाणां ब्रह्मवेदानां पञ्चस्वरविराजिते ।  
मन्त्रयज्ञपरा नित्यं नित्यं व्रतहिते रताः ॥ ३ ॥  
एकमेवाग्निमाधाय सर्वे ब्राह्मणपुङ्गवाः ।  
बिभिदुर्मन्त्रविषयैः सुसमाहितमानसाः ॥ ४ ॥  
त्रिधा प्रणीतो ज्वलनो मुनिभिर्वेदपारगैः ।  
अतस्ते तत्त्वमापन्ना यदेकस्त्रिविधः कृतः ॥ ५ ॥  
एक एव महानग्निर्हविषा सम्प्रवर्तते ।  
स्वधाकारेण धर्मज्ञ मन्त्राणां कार्यसिद्धये ॥ ६ ॥  
स्वयं च दक्षः सम्प्राप्तो भगवान् भूतसत्कृतः ।  
ब्रह्मा ब्राह्मणनिर्माता सर्वभूतपितामहः ॥ ७ ॥  
दण्डी चर्मी शरी खड्गी शिखी पद्मनिभाननः ।  
अभवन्न्यस्तसंतापो जितक्रोधो जितेन्द्रियः ॥ ८ ॥  
यजते पुष्करे ब्रह्मा मेधया सह संगतः ।  
इन्द्रप्रोक्तानि सामानि गीयन्ते ब्रह्मवादिभिः ॥ ९ ॥  
घृतं क्षीरं यवा व्रीहिः सर्वं परमकं हविः ।  
वेदप्रोक्तं मखे न्यस्तं कल्पितं ब्रह्मणः पदे ॥ 3.23.१० ॥  
निर्मथ्यारणिमाग्नेयीं शमीगर्भसमुत्थिताम् ।  
स ब्रह्मा प्रथमं तस्मिन्नग्निमयं प्रवर्तयत् ॥ ११ ॥  
न ह्यल्पं विहितं द्रव्यं यथाग्निर्यज्ञकर्मणि ।  
प्रवर्तयेद् विभागैर्वा हुतद्रव्यमयं बलम् ॥ १२ ॥  
फलानि तैः प्रयुक्तानि हवींषि विततेऽध्वरे ।  
प्रयुञ्जते प्रयोगज्ञा मुनयो ब्रह्मवादिनः ॥ १३ ॥  
षण्मासांश्चतुरो वेदान् सम्बभाषे बृहस्पतिः ।  
ब्रह्मणो वितते यज्ञे परया ब्रह्मसम्पदा ॥ १४ ॥  
शिक्षाक्षरसमेताया मधुरायाः समन्ततः ।  
सानुस्वरितरामायाः सरस्वत्याः प्रभाषते ॥ १५ ॥  
तेन ब्राह्मणशब्देन ब्रह्मप्रोक्तेन भारत ।  
विभाति स मखो व्यक्तं ब्रह्मलोक इवापरः ॥ १६ ॥  
मखो ब्रह्ममुखोत्तीर्णो ब्रह्मशब्दैरनामयैः ।  
प्रयोगैः सम्प्रयुक्तः स जल्पन्निव विवर्धते ॥ १७ ॥  
समिद्भिः सोमकलशैः पात्रैश्चैव बहिश्चरैः ।  
यवैर्व्रीहिभिराज्यैश्च पूर्णैश्च जलभाजनैः ॥ १८ ॥  
कर्म प्राप्तैश्च वसुभिः कर्मभिश्च परान्वितैः ।  
गोभिः पयस्विनीभिश्च परिवत्सैश्च कोमलैः ॥ १९ ॥  
ब्रह्मवृद्धो वयोवृद्धस्तपोवृद्धश्च भारत ।  
ब्रह्मज्ञानमयो देवो विद्यया सह संगतः ॥ 3.23.२० ॥  
मानसैश्च क्रियामूर्तिर्ये च भूताः स्वयं नृप ।  
ब्रह्मा जुहोति तांस्तस्मान्मरुद्भिः सहितस्तदा ॥ २१ ॥  
तेजोमूर्तिधरै रूपैर्न च तत्कर्मणास्पृशत् ।  
बेदप्रोक्तेन विधिना सर्वप्राणभृतां नृप ॥ २२ ॥  
निर्मथ्यारणिमाग्नेयीं शमीगर्भसमुत्थिताम् ।  
क्रतुना यजते पूर्णमग्निष्टोमेन स प्रभुः ॥ २३ ॥  
सदस्यैस्तत्सदो व्यक्तं शुशुभे यज्ञकर्मणि ।  
जल्पन्ति मधुरा वाचःसानुसाराः क्रियास्तथा॥ २४ ॥  
कर्मभिश्च तपोयुक्तैर्वेदवेदाङ्गपारगैः ।  
सूर्येन्दुसदृशै राजन् विरराज महाक्रतुः ॥ २५ ॥  
ब्रह्मघोषेण महता ब्रह्मावास इवापरः ।  
वसुधामिव सम्प्राप्तैः सर्वैरेव दिवौकसैः ॥ २६ ॥  
वेदवेदाङ्गविद्भिश्च विनीतैर्ब्रह्मवादिभिः ।  
गतागतैस्तपःश्रान्तैः स्वर्गलोके महीयते ॥२७ ॥  
ज्वलद्भिरिव विप्रैस्तैस्त्रिभिरेवाध्वरेऽग्निभिः ।  
ब्रह्मलोक इवाभाति ब्रह्मणः स महाक्रतुः ॥ २८ ॥  
इन्द्रप्रोक्तानि सामानि गायन्ति ब्रह्मवादिनः ।  
वचनानि प्रयुक्तानि यजूंषि विततेऽध्वरे ॥ २९ ॥  
तपःशान्ता ब्रह्मपराः सत्यव्रतसमाहिताः ।  
आययुर्मुनयः सर्वे मनोभिः श्रोत्रवादिभिः ॥ 3.23.३० ॥  
होता चैवाभवद्राजन् ब्रह्मत्वे च बृहस्पतिः ।  
सर्वधर्मविदां श्रेष्ठः पुराणो ब्रह्मसम्भवः ॥ ३१ ॥  
यजमानश्च यज्ञान्ते विष्णोः पूजां प्रयुज्य च ।  
अदित्याः पश्चिमे गर्भे तपसा सम्भृते नृप ॥ ३२ ॥  
पदं विष्णुरजो ब्रह्मा निर्द्वन्द्वं निष्परिग्रहम् ।  
यतः पदसहस्राणि भविष्यन्त्युद्भवन्ति च ॥ ३३ ॥  
अवन्ध्यं चाप्रमेयं च व्यतिरिक्तं च कर्मभिः ।  
आत्मापि यस्य मुनयो भवन्ति निष्परिग्रहाः ॥ ३४ ॥  
परिग्रहाश्च विषया दोषप्राप्ता महीयते ।  
दोषाश्च युगपत् सर्वे छादयन्ति मनो बलात् ॥ ३५॥  
इन्द्रियग्रामविषये चरन्तो निष्परिग्रहाः ।  
परिग्रहं शुभं धर्ममविद्यालक्षणं विदुः ॥ ३६ ॥  
विद्यालक्षणसंयोगान्न मनश्छाद्यते नृप ।  
यदि चेन्मुनिशब्देन गृह्यते ब्रह्मवादिभिः ॥ ३७ ॥  
वेदविद्याव्रतस्नातैर्नियतैः कुरुसत्तम ।  
दिविलोकाः सतां स्थानं लोकानां लोक उच्यते॥ ३८ ॥  
यत्र देवा हव्यपुष्टा न क्षयं यान्ति भारत ।  
यजमानश्च भोगैः स्वैः कर्मप्राप्तोदिते पदे ।  
मोदते सह पत्नीभिर्विज्वरो वसुधाधिप ॥ ३९ ॥  
यज्ञावसाने शैलेन्द्रं द्विजेभ्यः प्रददौ प्रभु ।  
दयया सर्वभूतानां निर्मलेनान्तरात्मना ॥ 3.23.४० ॥  
तं शैलं सर्वगात्राणि परस्परविशेषिणः ।  
न शेकुः प्रविभागार्थं भेत्तुं सर्वोद्यमैरपि ॥ ४१ ॥  
ततस्ते ब्राह्मणगणा निषेदुर्वसुधातले ।  
श्रमेणाभिहताः सर्वे विवर्णवदना नृप ॥ ४२ ॥  
सुपार्श्वो गिरिमुख्यस्तु वाग्भिर्मधुरभाषता ।  
अब्रवीत्प्रणतः सर्वाञ्छिरसा तान्द्विजोत्तमान् ॥४३॥  
नहि शक्यो बलाद् भेत्तुं युष्माभिरसुसङ्गिभिः ।  
अपि वर्षशतैर्दिव्यैः परस्परविरोधिभिः ॥ ४४ ।  
एकीभूता यदा सर्वे भविष्यथ समाहिताः ।  
अविरोधेन युगपद् विभजिष्यथ निर्वृताः ॥ ४५ ॥  
बलं हि रागद्वेषाभ्यां वर्धते ब्रह्मसत्तमाः।  
विमुक्तं रागदोषाभ्यां ब्रह्म वर्धति शाश्वतम् ॥ ४६ ॥  
यदाहं भेदयिष्यामि स्वर्गभिन्नैः शिलाशतैः ।  
धातुभिश्च विसर्पद्भिः शिखरैश्चानुपातिभिः ॥ ४७ ॥  
विशीर्णैः पार्श्वविवरैर्नागैश्च गलितैर्भुवि ।  
बहुभिर्व्यालरूपैश्च चोद्यमानो गुहाशयैः ॥ ४८ ॥  
प्रतिगृह्य च तद् वाक्यं शैलेन्द्रस्य सुभाषितम् ।  
तूष्णीं बभूवुस्ते सर्वे तदा ब्राह्मणसत्तमाः ॥ ४९ ॥  
इति श्रीमहाभारते खिलभागे हरिवंशे भविष्यपर्वणि पौष्करे त्रयोविंशोऽध्यायः ॥ २३ ॥