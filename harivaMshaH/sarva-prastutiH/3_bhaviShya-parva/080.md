+++
title = "०८०"

+++
वैशम्पायन उवाच  
ततः स भगवान् विष्णुः पिशाचौ मांसभक्षकौ ।  
ददर्शाथ महाघोरौ दीपिकाधारिणौ हरिः ॥ १ ॥  
विलोकयांचक्रतुस्तौ पिशाचौ देवकीसुतम् ।  
स्थितं सुखासने विष्णुं दृष्ट्वा लोकेश्वरेश्वरम् ॥ २ ॥  
तौ च गत्वा समुद्देशं पिशाचौ केशवस्य ह ।  
ततस्तावूचतुर्विष्णुमन्तरीकृत्य केशवम् ॥ ३ ॥  
कौ भवान् कस्य वा मर्त्य कुतश्चागम्यते त्वया ।  
किमर्थमिह सम्प्राप्तो वने घोरे मृगाकुले ॥ ४ ॥  
निर्मनुष्ये द्वीपिवृते पिशाचगणसेविते ।  
श्वापदैः सेव्यमाने च विपिने व्याघ्रसंकुले ॥ ५ ॥  
सुकुमारोऽनवद्याङ्गः साक्षाद् विष्णुरिवापरः ।  
पद्मपत्रेक्षणः श्यामः पद्माभः श्रीपतिः स्वयम् ॥ ६ ॥  
अस्मत्प्रीतिकरः साक्षात् प्राप्तो विष्णुरिवापरः ।  
देवो वा यदि वा यक्षो गन्धर्वः किन्नरोऽपि वा ॥ ७ ॥  
इन्द्रो वा धनदो वापि यमोऽथ वरुणोऽपि वा ।  
एकाकी विपिने घोरे ध्यानार्पितमना इव ॥ ८ ॥  
ब्रूहि मर्त्य यथातत्त्वं ज्ञातुमिच्छामि मानद ।  
एवं पृष्टः पिशाचाभ्यामाह विष्णुरुरुक्रमः ॥ ९ ॥  
क्षत्रियोऽस्मीति मामाहुर्मानुष्याः प्रकृतिस्थिताः ।  
यदुवंशे समुत्पन्नः क्षात्रं वृत्तमनुष्ठितः ॥ 3.80.१० ॥  
लोकानामथ पातास्मि शास्ता दुष्टस्य सर्वदा ।  
कैलासं गन्तुकामोऽस्मि द्रष्टुं देवमुमापतिम् ॥ ११ ॥  
इत्येवं मम वृत्तान्तः कथ्यतां कौ युवामिति ।  
युवामिह समायातौ किमर्थं ब्राह्मणाश्रमम् ॥ १२ ॥  
एषा हि महती पुण्या नानाविप्रनिषेविता ।  
बदरीयं समाख्याता न क्षुद्रैराश्रिता क्वचित् ॥ १३ ॥  
तपस्विभिस्तपोयुक्तैर्जुष्टा सिद्धनिषेविता ।  
श्वगणा नात्र दृश्यन्ते पिशाचा मांसभोजनाः ॥ १४ ॥  
न हन्तव्या मृगाश्चात्र मृगया नात्र वर्तते ।  
न तु क्षुद्रैः प्रवेष्टव्या न कृतघ्नैर्न नास्तिकैः ॥ १५ ॥  
अहमस्य तु देशस्य रक्षिता नात्र संशयः ।  
व्यतिक्रमो यदि भवेत्तस्य शास्तास्मि यत्नतः ॥ १६ ॥  
कौ भवन्तौ क्व नु युवां कस्येयं महती चमूः ।  
नातः परं प्रवेष्टव्यमृषयस्त्वत्र संस्थिताः ॥ १७ ॥  
विघ्नस्तत्र प्रवर्तेत तपःसु च तपस्विनाम् ।  
इहैव स्थीयतां तावद् वक्तव्यं च ततः सुखम् ॥ १८ ॥  
अन्यथाहं निषेद्धा स्यां बलाद्वाक्यैस्तथैव च ।  
वैशम्पायन उवाच  
एवं पृष्टौ पिशाचौ तु वक्तुमेवोपचक्रतुः ॥ १९ ॥  
तयोरेको महाघोरः पिशाचो दीर्घबाहुकः ।  
उवाच वचनं तत्र यथा हृदि समर्पितम् ॥ 3.80.२० ॥  
पिशाच उवाच  
श्रूयतामभिधास्यामि समातितमना भव ।  
नमस्कृत्य जगन्नाथं हरिं कृष्णं जगत्पतिम् ॥ २१ ॥  
आदिदेवमजं विष्णुं वरेण्यमनघं शुचिम् ।  
वक्ष्यामि सकलं यद्वत्तथा शृणु यदीच्छसि ॥ २२ ॥  
घण्टाकर्णोऽस्मि नाम्नाहं पिशाचो घोरदर्शनः ।  
मांसादो विकृतो घोरः साक्षान्मृत्युरिवापरः ॥ २३ ॥  
धनदस्यानुगन्ताहं साक्षाद् रुद्रसखस्य च ।  
ममायमनुजः साक्षादन्तकस्यान्तको ह्ययम् ॥ २४ ॥  
मृगयेयं सुमहती विष्णोः पूजार्थमित्युत ।  
ममेयं वर्तते सेना श्वगणोऽपि ममैव तु ॥ २५ ॥  
आगतोऽहं महाशैलात् कैलासाद् भूतसेवितात्।  
अहं पिशाचवेषेण संविष्टः पापकर्मकृत् ॥ २६ ॥  
सततं दूषयन् विष्णुं घण्टामाबध्य कर्णयोः ।  
मम न प्रविशेन्नाम विष्णोरिति विचिन्तयन् ॥ २७ ॥  
अहं कैलासनिलयमासाद्य वृषभध्वजम् ।  
आराध्य तं महादेवमस्तुवं सततं शिवम् ॥ २८ ॥  
ततः प्रसन्नो मामाह वृणीष्वेति वरं हरः ।  
ततो मुक्तिर्मया तत्र प्रार्थिता देवसंनिधौ ॥ २९ ॥  
मुक्तिं प्रार्थयमानं मां पुनराह त्रिलोचनः ।  
मुक्तिप्रदाता सर्वेषां विष्णुरेव न संशयः ॥ 3.80.३० ॥  
तस्माद् गत्वा च बदरीं तत्राराध्य जनार्दनम् ।  
मुक्तिं प्राप्नुहि गोविन्दान्नरनारायणाश्रमे ॥ ३१ ॥  
इत्युक्तो देवदेवेन शूलिना ज्ञातवानहम् ।  
तमेव परमं मत्वा गोविन्दं गरुडध्वजम् ॥ ३२ ॥  
तस्मात् प्रार्थयमानः सन्मुक्तिं देशममुं गतः ।  
अन्यच्च शृणु मे कार्यं यदि कौतूहलं तव ॥ ३३ ॥  
पुरी द्वारवती नाम पश्चिमस्योदधेस्तटे ।  
यदुवृष्णिसमाकीर्णां सागरोर्मिसमाकुलाम् ॥ ३४ ॥  
अध्यास्ते स हरिर्विष्णुस्तां पुरीं पुरुषोत्तमः ।  
द्रष्टुं लोकहितार्थाय वसन्तं द्वारकापुरे ॥ ३५ ॥  
निर्गतः साम्प्रतं मर्त्यं वयमेतैः सहानुगैः ।  
विष्णुः सर्वेश्वरः साक्षाद्द्रष्टव्योऽस्माभिरद्यवै ॥ ३६ ॥  
लोकानां प्रभवः पाता कर्ता हर्ता जगत्पतिः ।  
आदिः स हि समस्तस्य प्रभवः कारणं हरिः ॥ ३७ ॥  
कर्ता समस्तस्य हरिः पुरातनः प्रभुः प्रभूणामपि यः सदात्मकः ।  
तमादिदेवं वरदं वरेण्यं द्रष्टुं हरिं सम्प्रति संयताः स्मः ॥ ३८ ॥  
यस्य प्रसादाज्जगदेवमासीत् सप्राणिगन्धर्वमद्वोरगौघम् ।  
देवं जगद्योनिमजं जनार्दनं द्रष्टुं हरिं सम्प्रति संयताः स्मः ॥ ३९ ॥  
यस्योदराद् विश्वमिदं प्रभूतं लयं च तस्मिन् समुपैति कल्पे ।  
तस्यैव साक्षाद् वशवर्ति विश्वं द्रक्ष्याम देवं पुरुषोत्तमं हरिम् ॥ 3.80.४० ॥  
स्रष्टा च योऽसौ सकलस्य देवः पाता च हर्ता च हरिः स एव ।  
द्रक्ष्याम नित्यं भुवनेश्वरं हरिं पुराणमाद्यं प्रभविष्णुमव्ययम् ॥ ४१  
अजस्य कर्ता भुवनस्य गोप्ता भुवश्च कर्ता हरिरेक एव ।  
तं योगिनो योगविशुद्धबुद्धिं लभेम तेनैव मतिः समाकुला ॥ ४२ ॥  
निगीर्य विश्वं सकलं जगत्पतिः शेते शिशुत्वं समवाप्य साक्षात् ।  
वटस्य पत्रे जगतां निवासः पादौ च विक्षिप्य करौ विधुन्वन् ॥ ४३ ॥  
यस्योदरे देवमुनिः पुरातनो ददर्श लोकानखिलान् स मायया ।  
प्रविश्य विश्वं सकलं यथावद् बहिर्यथाभूतमभूदिदं महत् ॥ ४४ ॥  
निगीर्य विश्वं जगदादिकाले शेते महात्मा जलधेर्जलौघे ।  
देव्या श्रिया चामरलोलहस्तया निषेव्यमाणः पुरुषोत्तमस्तदा ॥ ४५ ॥  
नाभेश्च यस्याविरभूत् सपत्रं पद्मं महत्काञ्चनसप्रभं प्रभोः ।  
जन्मास्पदं लोकगुरोर्यदासीद्विस्तारि पद्मं जगदादिसृष्टौ ॥ ४६ ॥  
दधार यो भूतपतिर्महान्महीं दंष्ट्राग्रसंस्थापितरूढमूलाम् ।  
नादं महामेघ इवादिकाले कुर्वन् वराहो मुनिगीतमूर्तिः ॥ ४७ ॥  
हरिः पुराणः पुरुषोत्तमः प्रभुः कर्ता समस्तस्य समस्तसाक्षी ।  
यज्ञात्मको यज्ञपतिर्जगत्पतिर्द्रष्टुं तमीशं वयमुद्यताः स्मः ॥ ४८ ॥  
केचिद् बहुत्वेन वदन्ति देवमेकात्मना केचिदिमं पुराणम् ।  
वेदान्तसंस्थापितसत्त्वयुक्तं द्रष्टुं तमीशं वयमुद्यताः स्मः ॥ ४९ ॥  
अनेकमेके बहुधा वदन्ति श्रुतिस्मृतिन्यायनिविष्टचित्ताः ।  
आहुर्यमात्मानमजं पुराविदो द्रष्टुं तमीशं वयमुद्यताः स्मः ॥ 3.80.५० ॥  
यं प्राहुरीड्यं वरदं वरेण्यमेकान्ततत्त्वं मुनयः पुरातनाः ।  
यं सर्वगं देवमजं जनार्दनं द्रष्टुं हरिं सम्प्रति संयताः स्मः ॥ ५१ ॥  
यस्मिन् विश्वमिदं प्रोतमादिकाले जगत्पतौ ।  
तं द्रष्टुमभिसंवृत्ताः किं नु वक्ष्याम साम्प्रतम् ॥ ५२ ॥  
गच्छामो वयमन्यत्र गच्छ त्वं काममन्यतः ।  
नियमोऽप्यस्ति नो मर्त्य यथेष्टं गच्छ साम्प्रतम्॥ ५३ ॥  
रात्रिमध्यमनुप्राप्तं नात्र कार्या विचारणा ।  
इत्युक्त्वा घोररूपोऽसौ पिशाचो विकृताननः ॥ ५४ ॥  
तस्मिन्नेव समे देशे पीत्वा च रुधिरं बहु ।  
भक्षयित्वा यथाकामं मांसराशिं विचक्षणः ॥ ५५ ॥  
अपः संस्पृश्य तत्रैव पार्श्वे संस्थाप्य साधनम् ।  
अन्त्रपाशं महाघोरं संस्थाप्य विपुलं महत् ॥ ५६ ॥  
आसनं कुशसंयुक्तं कृत्वा चाभ्युक्ष्य वारिणा ।  
उत्सार्य श्वगणान् सर्वान् यत्नेन महता तदा॥ ५७ ॥  
सुखासनं समास्थाय समाधौ यतते श्वपः ।  
एकचित्तस्तदा भूत्वा नमस्कृत्य च केशवम् ।  
इमं मन्त्रं पठन् घोरः पिशाचो भक्तवत्सलम् ॥ ५८ ॥  
नमो भगवते तस्मै वासुदेवाय चक्रिणे ।  
नमस्ते गदिने तुभ्यं वासुदेवाय धीमते ॥ ५९ ॥  
ओं नमो नारायणाय विष्णवे प्रभविष्णवे ।  
मम भूयान्मनःशुद्धिः कीर्तनात् तव केशव ॥ 3.80.६० ॥  
जन्मेदमीदृशं घोरं मा भून्मम दुरासदम् ।  
देवदूतो भविष्यामि स्मरणात् तव गोपते ॥ ६१ ॥  
तव चक्रप्रहारेण कायो नश्यतु मामकः ।  
मम भूयो भवो मा भूदेषा मे प्रार्थना विभो ॥ ६२ ॥  
अर्थिनां कल्पवृक्षोऽसि दाता सर्वस्य सर्वदा ।  
यत्र यत्र भवेज्जन्म तत्र तत्र भवान् हृदि ॥ ६३ ॥  
वर्ततां मम देवेश प्रार्थनैषा ममापरा ।  
नमस्तुभ्यं नमस्तुभ्यं भवत्वेवं सदा मम ॥ ६४ ॥  
निर्विघ्ना प्रार्थना देव नमस्तेऽस्तु सदा मम ।  
यदा मे मरणं भूयात्तदा मा भूत्स्मृतिभ्रमः ॥ ६५ ॥  
दिने दिने क्षणं चित्तं त्वयि संस्थं भवत्विति ।  
एवं प्रेरय मां देव मा भूत् ते चित्तमीदृशम् ॥ ६६ ॥  
नृशंसोऽयं पिशाचोऽयं दयास्मिन् का भवेदिति ।  
एवं चिन्तय मां देव भृत्यो मह्यमिति प्रभो ॥ ६७ ॥  
परपीडा न मत्तोऽस्तु नमस्ते भगवन् प्रभो ।  
इन्द्रियाणीन्द्रियार्थेषु मा भूवन्साम्प्रतं हि मे ॥ ६८ ॥  
अन्तकाले ममाप्येवं प्रसादात् तव केशव ।  
पृथिवी यातु मे घ्राणं रसनां यातु मे पयः ॥ ६९ ॥  
सूर्यश्च यातु मे चक्षुः स्पर्शं यातु च मारुतः ।  
श्रोत्रमाकाशमप्येतु मनः प्राणं च गच्छतु ॥ 3.80.७० ॥  
जलं मां रक्षतां नित्यं पृथिवी रक्षतां हरे ।  
सूर्यो मां रक्षतां विष्णो नमस्ते सूर्यतेजसे ॥ ७१ ॥  
वायुर्मां रक्षतां दुःखादाकाशं च जनार्दन ।  
न मनः सर्वगं देव रक्षतां विषयान्तरे ॥ ७२ ॥  
मनो विपर्यये घोरे पुरुषान् हन्ति नित्यशः ।  
पापेषु योजयेत् पुंसः परपीडात्मकेषु च ॥ ७३  
मनस्तद् रक्षतां देव भूयो भूयो जनार्दन ।  
मा भून्मनसि कालुष्यं मनो मे निर्मलं भवेत् ॥ ७४ ॥  
कलुषं तस्य यच्चित्तं नरके पातयत्यमुम् ।  
बाह्यानि निर्मलान्येवमिन्द्रियाणि भवन्त्युत ॥ ७५ ॥  
न तानि कार्यवन्तीह मनश्चेत्कलुषं भवेत्।  
नाङ्गानां मुष्टिनामेध्यं गृहीत्वा यो व्यवस्थितः ॥ ७६ ॥  
बहिः प्रक्षालनं कुर्वन् किं भवेत् तस्य केशव ।  
व्यर्थो हि केवलं तस्य प्रग्रहो बाह्यगोचरः ॥ ७७ ॥  
तस्मात् सर्वप्रयत्नेन चित्तं रक्ष जनार्दन ।  
वलवानिन्द्रियग्रामो वारयैनं जनार्दन ॥ ७८ ॥  
परीवादाज्जगन्नाथ वाचं रक्ष दुरुद्वहाम् ।  
परद्रव्यान्मनो रक्ष परदाराज्जनार्दन ।  
सर्वत्र मे दया भूयात् प्रसादात् तव केशव ॥ ७९ ॥  
त्वय्येव भक्तिरचला भूयाद् भूतेषु मे दया ।  
बहुनात्र किमुक्तेन शृणुष्वेदं वचो मम ॥ 3.80.८० ॥  
सुखे दुःखे च रागे च भोजने गमने तथा ।  
जाग्रत्स्वप्नेषु सर्वत्र त्वय्येव रमतां मनः ॥ ८१ ॥  
मामकं देवदेवेश नमस्तेऽस्तु जनार्दन ।  
इति ब्रुवन् घोरतमो जात्या हीनो न चित्ततः ॥ ८२ ॥  
पिशाचो भगवद्भक्तः समाधिं समपद्यत ।  
दृढं बद्ध्वाऽऽत्मनः कायमान्त्रपाशेन मांसपः ॥ ८३ ॥  
निश्चलेनैव मनसा सुखमास्ते स्म संयतः ।  
ध्यायन्हरिं जगद्योनिं विष्णुं पीताम्बरं शिवम्॥ ८४ ॥  
मुकुन्दमादिपुरुषमेकाकारमनामयम् ।  
नित्यं शुद्धं ज्ञानगम्यं कारणं सर्वदेहिनाम् ॥ ८५ ॥  
नासिकाग्रं समालोक्य पठन् ब्रह्म सनातनम् ।  
निर्वातस्थो यथा दीपः प्रोच्चरन् प्रणतः सदा ॥ ८६ ॥  
प्रणवं वाचकं मत्वा वाच्यं ब्रह्मेति निश्चितः ।  
एकाग्रं सततं कृत्वा चित्तं विष्णौ समर्पितम् ॥ ८७ ॥  
विकल्परहितं चित्तं हृदि मध्ये न्यवेशयत् ।  
पुण्डरीके शुभदले समावेश्य जगत्पतिम् ॥ ८८ ॥  
आस्ते सुखं महायोगी पिशिताशस्तदा महान् ।  
त्रिधामानं जपंस्तत्र स्मरन् विष्णुं सनातनम् ॥ ८९ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां  
घण्टाकर्णचित्तसमाधावशीतितमोऽध्यायः ॥ ८० ॥