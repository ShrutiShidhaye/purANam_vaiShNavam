+++
title = "००१"

+++
शौनक उवाच  
जनमेजयस्य के पुत्राः पठ्यन्ते लौमहर्षणे ।  
कस्मिन् प्रतिष्ठितो वंशः पाण्डवानां महात्मनाम्॥ १ ॥  
एतदिच्छाम्यहं श्रोतुं परं कौतूहलं हि मे ।  
त्वत्तः कथयतः सर्वं वेद्म्यहं तत् परिस्फुटम् ॥ २ ॥  
सौतिरुवाच  
पारीक्षितस्य काश्यायां द्वौ पुत्रौ सम्बभूवतुः ।  
चन्द्रापीडश्च नृपतिः सूर्यापीडश्च मोक्षवत् ॥ ३ ॥  
चन्द्रापीडस्य पुत्राणां शतमुत्तमधन्विनाम् ।  
जनमेजय इत्येवं क्षात्रं भुवि परिश्रुतम् ॥ ४ ॥  
तेषां श्रेष्ठस्तु राजासीत् पुरे वारणसाह्वये ।  
सत्यकर्णो महाबाहुर्यज्वा विपुलदक्षिणः ॥ ५ ॥  
सत्यकर्णस्य दायादः श्वेतकर्णः प्रतापवान् ।  
अपुत्रः स तु धर्मात्मा प्रविवेश तपोवनम् ॥ ६ ॥  
तस्माद् वनगताद् गर्भं यादवी प्रत्यपद्यत ।  
सुचारोर्दुहिता सुभ्रूर्मानिनी भ्रातृमालिनी ७ ॥  
स तु जन्मनि गर्भस्य श्वेतकर्णः प्रजेश्वरः ।  
अन्वगच्छद् गतं पूर्वैर्महाप्रस्थानमच्युतम् ॥ ८ ॥  
सा दृष्ट्वा सम्प्रयातं तं मानिनी पृष्ठतोऽन्वयात् ।  
पथि सा सुषुवे सुभ्रूर्वने राजीवलोचनम् ॥ ९ ॥  
कुमारं तं परित्यज्य भर्तारं चान्वगच्छत ।  
पतिव्रता महाभागा द्रौपदीव पुरा पतीन् ॥ 3.1.१० ॥  
स तु राजकुमारोऽसौ गिरिकुञ्जे रुरोद ह ।  
छायार्थे तस्य मेघास्तु प्रादुरासन् समन्ततः ॥ ११ ॥  
श्रविष्ठायाश्च पुत्रौ द्वौ पिप्पलादश्च कौशिकः ।  
दृष्ट्वा कृपान्वितौ गृह्य तं प्राक्षालयतां जलैः ।  
निघृष्टौ तस्य तौ पार्श्वौ शिलायां रुधिरप्लुतौ ॥ १२ ॥  
अजश्यामौ तु पार्श्वौ तावुभावपि समाहितौ ।  
तथैव तु समारूढौ अजपार्श्वस्ततोऽभवत् ॥ १३ ॥  
ततोऽजपार्श्व इति तौ चक्राते तस्य नाम ह ।  
स तु वेमकशालायां द्विजाभ्यामभिवर्धितः ॥ १४ ॥  
वेमकस्य तु भार्या तमुद्वहत् पुत्रकारणात् ।  
वेमक्याः स तु पुत्रोऽभूद् ब्राह्मणौ सचिवौ च तौ॥१५॥  
तेषां पुत्राश्च पौत्राश्च युगपत्तुल्यजीविनः ।  
स एष पौरवो वंशः पाण्डवानां प्रतिष्ठितः ॥ १६ ॥  
श्लोकोऽपि चात्र गीतोऽयं नाहुषेण ययातिना ।  
जरासंक्रमणे पूर्वं भृशं प्रीतेन धीमता ॥ १७ ॥  
अचन्द्रार्कग्रहा भूमिर्भवेदपि न संशयः ।  
अपौरवा न तु मही भविष्यति कदाचन ॥ १८ ॥  
इति श्रीमहाभारते खिलभागे हरिवंशे भविष्यपर्वणि पाण्डववंशप्रतिष्ठाकीर्तने प्रथमोऽध्यायः ॥ १ ॥