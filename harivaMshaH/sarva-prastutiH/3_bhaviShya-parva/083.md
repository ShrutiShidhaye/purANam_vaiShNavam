+++
title = "०८३"

+++
वैशम्पायन उवाच  
विहस्य विकृतं भूयः प्रनृत्य च यथाबलम् ।  
ब्राह्मणस्य हतस्याथ शवमादाय सत्वरः ॥ १ ॥  
द्विधाकृत्य महाघोरं पिशितं केशशाड्वलम् ।  
ततः खण्डं समादाय अद्भिरभ्युक्ष्य यत्नतः ॥ २ ॥  
विधाय पात्रे सुशुभे नमस्कृत्य जनार्दनम् ।  
इदं प्रोवाच देवेशं प्राञ्जलिः प्रणतः स्थितः ॥ ३ ॥  
गृहाण मे जगन्नाथ भक्ष्यं योग्यं तव प्रभो ।  
भवादृशैर्जगन्नाथ ग्राह्यं सर्वात्मना हरे ॥ ४ ॥  
भक्तिनम्रा वयं विष्णो नात्र कार्या विचारणा ।  
दत्तं यद् भक्तिनम्रेण ग्राह्यं तत् स्वामिना हरे ॥ ५ ॥  
नवं सुसंस्कृतं भक्ष्यं ब्रह्मण्यं शवमुत्तमम् ।  
अस्माकं पिशिताशानां शास्त्रे नियतमेव हि ॥ ६ ॥  
तस्माद् गृहाण भगवन् यदि दोषो न विद्यते ।  
इत्युक्त्वा विकृतं भूयो विहस्य स तु कामतः ॥ ७ ॥  
दातुमैच्छत् तदा खण्डमस्पृश्यं तु शवस्य ह ।  
ततः प्रीतोऽभवत् तस्मै मनसा पूजयच्च तम्॥ ८ ॥  
अहोऽस्य स्नेहकारुण्यं मयि सर्वत्र वर्तते ।  
इति संचिन्त्य मनसा प्रोवाच यदुपुङ्गवः ॥ ९ ॥  
अलमेतेन सर्वत्र पिशाच पिशिताशन ।  
अस्पृश्य मादृशैरेतद् ब्राह्मण्यं शवमुत्तमम् ॥ 3.83.१० ॥  
ब्राह्मणः सर्वथा पूज्यो जन्तुभिर्धर्मकाङ्क्षिभिः ।  
पिशाचा घोरकर्माणो यतन्ते ब्रह्महिंसने ॥ ११ ॥  
न हन्तव्याः सदा विप्रास्तद्धिंसा नरकावहा ।  
तस्मादस्पृश्यमस्माभिर्नात्र कार्या विचारणा ॥ १२ ॥  
भक्त्या प्रीतोऽस्मि भद्रं ते मनो निर्मलमेतया ।  
मनःशुद्ध्यै कृतो यत्नस्ततः प्रीतोऽस्मि मांसप॥ १३ ॥  
अस्मत्संकीर्तनाच्छश्वच्छुद्धं हि करणं तव ।  
अतीव मनसा प्रीत इत्युक्त्वा भगवान्हरिः ॥ १४ ॥  
पस्पर्शाङ्गं तदा विष्णुः पिशाचस्याथ सर्वतः ।  
करेण मृदुना देवः पापान्निर्मोचयद्धरिः ॥ १५ ॥  
ततस्तस्याभवद् रूपं कामरूपसमप्रभम् ।  
दीर्घकुञ्चितकेशाढ्यो दीर्घबाहुः सुलोचनः ॥ १६ ॥  
समाङ्गुलिः समनखः समवक्त्रः समुन्नसः ।  
पद्माक्षः पद्मवर्णाभः पद्मकेशरभूषणः ॥ १७ ॥  
केयूरी चाङ्गदी चैव कौशेयवसनस्तदा ।  
ज्ञानवान्सत्त्वसम्पन्नः साक्षादिन्द्र इवापरः ॥ १८ ॥  
गन्धर्व इव गायंस्तु सिद्धः सिद्ध इव स्वयम् ।  
साक्षात्स्पृष्टं तदा विष्णोः करेण मृदुपूर्वकम्॥ १९ ॥  
न नूनं तादृशं रूपमासीत् कालान्तरेष्वपि ।  
अद्यापि नैव मुनयो लभन्ते तादृशं वपुः ॥ 3.83.२० ॥  
कृत्वा सुबहुशो घोरं तपः परमदारुणम् ।  
यच्च लब्धं तदा तेन पिशाचेन नृपोत्तम ॥ २१ ॥  
को नु नाम जगन्नाथमाश्रितः सीदते नृप ।  
स हि सर्वत्र कल्याणो यो हि नित्यं जनार्दनम्॥ २२ ॥  
ध्यायन् पठञ्जपन्वापि तस्य किं नास्ति भूपते ।  
ततः प्रोवाच भगवान् स्थितं काममिवापरम् ॥ २३ ॥  
अक्षयः स्वर्गवासस्ते यावदिन्द्रो वसिष्यति ।  
तावत् स्वर्गी भवानस्तु शासनान्मम नान्यतः ॥ २४ ॥  
नष्टे शक्रे ततः स्वर्गात्सायुज्यं मम गच्छतु ।  
योऽयं भ्राता तव स्वर्गी यावदिन्द्रो भवेत्तदा॥ २५ ॥  
वरं वरय भद्रं ते यस्ते मनसि वर्तते ।  
दातास्मि सर्वं सर्वत्र नात्र कार्या विचारणा ॥२६ ॥  
घण्टाकर्ण उवाच  
यश्चेमं संगमं देव संस्मरेन्नियतात्मवान् ।  
भक्तिस्तस्याचला देव त्वयि भूयाज्जनार्दन ॥ २७ ॥  
मनःशुद्धिर्भवेत्तस्य मा भूत् कलुषता हरे ।  
कालुष्यं मनसस्तस्य मा भूदेष वरो मम ॥ २८ ॥  
एवमस्त्विति देवेशः स्वर्गं गच्छेति केशवः ।  
इन्द्रातिथिर्भवानस्तु त्वां प्रतीक्ष्य हरिः स्थितः॥ २९ ॥  
इत्युक्त्वा भगवान् कृष्ण उत्थाप्य ब्राह्मणं तदा ।  
तेन स्तुतो जगन्नाथः पूजयित्वा च तं द्विजम्॥ 3.83.३० ॥  
ततो विसृज्य गोविन्दस्तस्माद् देशादुपागमत् ।  
यत्र ते मुनयः सिद्धा अग्निहोत्रसमन्विताः ॥ ३१ ॥  
स च स्वर्गी गतः स्वर्गमाज्ञया केशवस्य ह ।  
तस्मात्पठ सदा राजन्मनःशुद्धिं यदीच्छसि।  
मनश्च शुद्धं भवति पठतस्ते जगत्पते ॥ ३२ ॥  
इति श्रीमहाभारते खिलभागे हरिवंशे भविष्यपर्वणि घण्टाकर्णमुक्तिप्रदाने त्र्यशीतितमोऽध्यायः ॥ ८३ ॥