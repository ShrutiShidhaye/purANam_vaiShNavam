+++
title = "०२०"

+++
वैशम्पायन उवाच  
ततोऽन्यां धारणां गत्वा मनसा स पितामहः ।  
ब्रह्मकर्मसमारम्भं निर्मुक्तेनान्तरात्मना ॥ १ ॥  
सर्वाङ्गधारणां कृत्वा मनसा प्रहसन्निव ।  
ब्रह्मयोगेन च ब्रह्मा सृजते मनसा प्रजाः ॥ २ ॥  
चक्षुषो रूपसम्पन्ना ह्यप्सराः सृजते प्रभुः ।  
नासिकाग्राच्च गन्धर्वान् सुचित्राम्बरवाससः ॥ ३ ॥  
तुम्बुरुप्रमुखान् सर्वाञ्छतशोऽथ सहस्रशः ।  
नृत्यवादित्रकुशलान् कुशलान् सामगीतिषु ४ ॥  
ब्रह्मयोगेन योगज्ञः स्वयम्भूर्भगवान् प्रभुः ।  
चारुनेत्रां सुकेशान्तां सुभ्रूं चारुनिभाननाम् ॥ ५ ॥  
पद्मेन शतपत्रेण चारुणा सुविराजिताम् ।  
स्वक्षां शुचिगिरं सेव्यां ब्राह्मीं मूर्तिमतीं श्रियम्॥ ६ ॥  
ससृजे मनसा ब्रह्मा सम्यक्प्रोक्तेन चेतसा ।  
भावयोगेन भूतात्मा सर्वप्राणभृतां नृप ॥ ७ ॥  
चक्षुषो रूपसम्पन्नाः सृजन् सोऽप्सरसः प्रभुः।  
नासिकाग्राच्च गन्धर्वान् सुवासः सुप्रवादितान्॥ ८ ॥  
गानप्रभाषं संचक्रे गन्धर्वाणामशेषतः ।  
अन्येषां चैव विप्राणां गानं ब्रह्मप्रभाषितम् ॥ ९ ॥  
पद्भ्यां सृजति भूतानि गतिमन्ति ध्रुवाणि च ।  
नरकिन्नरयक्षांश्च पिशाचोरगराक्षसान् ॥ 3.20.१० ॥  
गजान् सिंहांश्च व्याघ्रांश्च मृगांश्चैव सहस्रशः ।  
तृणजातीश्च बहुधा भावहेतोश्चतुष्पदान् ॥ ११ ॥  
ये तु हस्तान्निखादन्ति कर्मप्राप्तेन हेतुना ।  
हस्तेभ्यः कर्म ससृजे मन्तव्यं मनसा तथा ॥ १२ ॥  
वायुना स विसर्गं च भूतानां सुखमिच्छता ।  
उपतस्थे तदानन्दं पञ्चेन्द्रियसमाधिना ॥ १३ ॥  
हृदयादसृजद् गावो बाहुभ्यां पक्षिणस्तथा ।  
अन्यानि चैव सत्त्वानि तैस्तैर्वेषैः पृथग्विधैः ॥ १४ ॥  
ऋषिं त्वङ्गिरसं चैव मुनिं ज्वलिततेजसम् ।  
ब्रह्मवंशकरं दिव्यं व्यतिषिक्तषडिन्द्रियम् ॥ १५ ॥  
भ्रुवोऽन्तरादजनयद् योगाद् योगेश्वरः प्रभुः ।  
ब्रह्मवंशकरं दिव्यं भृगुं परमधार्मिकम् ॥ १६ ॥  
ललाटमध्यादसृजन्नारदं प्रियविग्रहम् ।  
सनत्कुमारं मूर्ध्नश्च महायोगी पितामहः ॥ १७ ॥  
अभिषिक्तं तु सोमं च यौवराज्ये पितामहः ।  
ब्राह्मणानां च राजानं शाश्वतं रजनीश्वरम् ॥ १८ ॥  
तपसा महता युक्तो ग्रहैः सह निशाकरः ।  
चचार नभसो मध्ये प्रभाभिर्भासयन् जगत् ॥ १९ ॥  
स गात्रैर्भगवान् योगान्मनसा सिद्धिमागतः ।  
ससृजे सर्वभूतानि स्थावराणि चराणि च ॥ 3.20.२० ॥  
तत्र स्थानानि भूतानां योगांश्चैव पृथग्विधान् ।  
व्यधत्त शतशो ब्रह्मा सर्वभूतपितामहः ॥ २१ ॥  
एष ब्रह्ममयो यज्ञो योगः सांख्यश्च तत्त्वतः ।  
विज्ञानं च स्वभावश्च क्षेत्रं क्षेत्रज्ञ एव च ॥ २२ ॥  
एकत्वं च पृथक्त्वं च सम्भवो निधनं तथा ।  
कालः कालक्षयश्चैव ज्ञेयो विज्ञानमेव च ॥ २३ ॥  
इति श्रीमहाभारते खिलभागे हरिवंशे भविष्यपर्वणि पौष्करे विंशोऽध्यायः ॥ २० ॥