+++
title = "१०८"

+++
हंसडिम्भकावूचतुः  
ज्ञानलेशाद्विहीनात्मन्किं ते व्यवसितं द्विज ।  
कश्चायमाश्रमो विप्र भवता यः समाश्रितः ॥ १ ॥  
गृहमेधं परित्यज्य किं त्वया साधितं पदम् ।  
दम्भ एव भवान् व्यक्तं शङ्के नास्त्यत्र कारणम्॥ २ ॥  
लोकांश्चेमान्सदा मूढ नाशयिष्यसि निर्वृतः ।  
एतान् सर्वान् विनेतासि नरके पातयिष्यसि॥ ३ ॥  
स्वयं नष्टः परान् मूर्ख नाशयिष्यसि यत्नतः ।  
अहो शान्ता कथं नास्ति तव मन्दमतेर्द्विज ॥ ४ ॥  
सर्वथा त्वद्विनेता च पापो नास्त्यत्र संशयः ।  
त्यक्त्वेममाश्रमं विप्र गृही भव यतात्मवान् ॥ ५ ॥  
पञ्च यज्ञान् सदा विप्र कुरु यत्नपरो भव ।  
ततः स्वर्गं परं गत्वा स्वर्गे हि सुमहत्सुखम्॥ ६ ॥  
एष श्रेयः पथो विप्र जीविते चेत् स्पृहा तव ।  
इत्युक्तवन्तौ धर्मात्मा श्रुत्वा विप्रो जनार्दनः ॥ ७ ॥  
उवाच च यतिं दृष्ट्वा प्रणम्यासौ सुनीतवत् ।  
मा ब्रूतामीदृशं वाक्यं राजानौ मन्दतेजसौ ॥ ८ ॥  
अश्राव्यमीदृशं घोरं लोकयोरुभयोरपि ।  
को वक्तुमीशो मन्दात्मा यदि जीवेत् सबान्धवः॥ ९ ॥  
सर्वथा काल एवायं युवयोर्मन्दचेतसोः ।  
समाप्त आयुषः शेषो ब्रह्मदण्डहतौ युवाम् ॥ 3.108.१० ॥  
एते हि यतयः शुद्धा ज्ञानदीपितचेतसः ।  
ज्ञानाग्निदग्धकर्माणः प्राणान् प्राणेषु जुह्वति ॥ ११ ॥  
ऋते वामीदृशं वाक्यं कः समर्थो ह्यनुब्रुवन् ।  
सर्वथा ज्ञातमस्माभिः समाप्तमिह जीवितम् ॥ १२ ॥  
चत्वार आश्रमाः पूर्वमृषिभिर्विहिता नृपौ ।  
ब्रह्मचारी गृहस्थश्च वानप्रस्थश्च भिक्षुकः ॥ १३ ॥  
तेषामग्रश्चतुर्थोऽयमाश्रमो भिक्षुकः स्मृतः ।  
आस्ते तस्मिन्महाबुद्धिः स हि पुण्यतरः स्मृतः ॥ १४॥  
नोपासिता भवद्भ्यां च वृद्धाः सम्यग् विनीतवत्।  
ज्ञानं नाप्तं तपस्विभ्यस्तथा चैवं वदेत कः ॥ १५ ॥  
अश्राव्यमीदृशं घोरं मया प्राणभृता नृप ।  
किं करिष्यामि मन्दात्मन्मित्रत्वाद् भवतो नृप॥ १६ ॥  
ज्ञानं यदाप्तं भवता गुरुभ्यस्तदत्र दुःखाय हि केवलं नृप ।  
ज्ञानं हि धर्मप्रभवं यथेष्टं वलाद्धि पापस्य विधातृरूपम् ॥ १७ ॥  
युवां विहाय यास्ये वा पतेयं वा शिलातलम्।  
पिबेयं वा विषं घोरं पतेयं वा महोर्मिषु ॥ १८ ॥  
आत्मानं वात्र संत्यक्ष्ये पश्यतां शृण्वतां पुनः ।  
इत्युक्त्वा विललापैवं मा ब्रूतमिति तौ वदन् ॥ १९ ॥  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने अष्टाधिकशततमोऽध्यायः ॥ १०८ ॥