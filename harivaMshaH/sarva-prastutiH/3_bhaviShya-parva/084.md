+++
title = "०८४"

+++
वैशम्पायन उवाच  
ततः स भगवान्विष्णुर्मुनिभ्यस्तत्त्वमादितः ।  
कथयामास यद् वृत्तं पिशाचस्य महात्मनः ॥ १ ॥  
तच्छ्रुत्वा मुनयः सर्वे विस्मयं परमं गताः ।  
अहोऽस्य कर्मणः पाकस्तव संदर्शनात्तत ॥ २ ॥  
अर्चितो मुनिभिः सर्वैः प्रीतः प्रीतिमतां प्रियः ।  
ततः प्रभाते विमले सूर्ये चाभ्युदिते सति ॥ ३ ॥  
आरुह्य गरुडं विष्णुर्ययौ कैलासमुत्तमम् ।  
भवद्भिस्तत्र गन्तव्यमित्युक्त्वा मुनिसत्तमान्॥ ४ ॥  
यत्र विश्वेश्वराः सिद्धास्तपस्यन्ति यतव्रताः ।  
यत्र वैश्रवणः साक्षादुपास्ते शंकरं सदा ॥ ५ ॥  
यश्च तन्मानसं नाम सरो हंसालयं महत् ।  
यत्र भृङ्गीरिटिर्देवमुपास्ते शंकरं शिवम् ॥ ६ ॥  
गाणपत्यमवाप्याथ हरपार्श्वचरः सदा ।  
यत्र सिंहा वराहाश्च द्विपद्वीपिमृगैः सह ॥ ७ ॥  
क्रीडन्ति वन्यरतयः परस्परहिते रताः ।  
यत्र नद्यः समुत्पन्ना गङ्गाद्याः सागरंगमाः ॥ ८ ॥  
यत्र विश्वेश्वरः शम्भुरच्छिनद् ब्रह्मणः शिरः ।  
यत्रोत्पन्ना महावेत्रा भूतानां दण्डतां ययुः ॥ ९ ॥  
उमया यत्र सहितः शंकरो नीललोहितः ।  
ऋषिभिः प्रार्थितः पूर्वं ददौ यत्र गिरिः सुताम् ॥ 3.84.१० ॥  
शंकराय जगद्धात्रे शिवाय जगतीपते ।  
यत्र लेभे हरिश्चक्रमुपास्य बहुभिर्दिनैः ॥ ११ ।  
पुष्करैः शतपत्रैश्च नेत्रेण च जगत्पतिम् ।  
गुहां यत्र समाश्रित्य क्रीडन्ते सिद्धकिन्नराः ॥ १२ ।  
प्रियाभिः सह मोदन्ते पिबन्ते मधु चोत्तमम् ।  
यमुद्धृत्य भुजैः सर्वैः पौलस्त्यो विरराम ह ॥ १३ ।  
तमारुह्य महाशैलं देवकीनन्दनो हरिः ।  
मानसस्योत्तरं तीरं जगाम यदुनन्दनः ॥ १४ ।  
तपश्चर्तुं किल हरिर्विष्णुः सर्वेश्वरः शिवः ।  
जटी चीरी जगन्नाथो मानुषं वपुरास्थितः ॥ १५ ॥  
तपसे धृतचित्तस्तु शुचौ भूमावुपाविशत् ।  
अवरुह्य ततो यानाद् गरुडाद्वेदसम्मितात् ॥ १६ ॥  
द्वादशाब्दं तपश्चर्तुं मनो दध्रे ततो हरिः ।  
फाल्गुनेन तु मासेन समारेभे जगत्पतिः ॥ १७ ॥  
शाकभक्षः कृतजपो वेदाध्ययनतत्परः ।  
किमुद्दिश्य जगन्ताथस्तपश्चरति मानवः ॥ १८ ॥  
तं न विद्मो यथाकामं दुर्ज्ञेयेश्वरचिन्तना ।  
तपस्यति तदा विष्णौ पर्वते भूतसेविते ॥ १९ ॥  
गरुडः कश्यपसुत इन्धनानि समाचिनोत् ।  
होमार्थं वासुदेवस्य चरतस्तप उत्तमम् ॥ 3.84.२० ॥  
चक्रराजोऽथ पुष्पाणि संचिनोति तदा हरेः ।  
दिक्षु सर्वासु सर्वत्र ररक्ष जलजस्तदा ॥ २१ ॥  
खड्ग आहृत्य यत्नेन कुशान् सुबहुशस्तदा ।  
गदा कौमोदकी चैव परिचर्या चकार ह ॥ २२ ॥  
धनुःप्रवरमत्युग्रं शार्ङ्ग दानवभीषणम् ।  
स्थितं हि पुरतस्तस्य यथेष्टं भृत्यवत् स्वयम् ॥२३॥  
जुहोति भगवान् विष्णुरेधोभिर्बहुभिः सदा ।  
आज्यादिभिस्तदा हव्यैरग्निं सम्पूज्य माधवः ॥२४॥  
सप्तार्चिषः समाप्तिं च समस्तव्यस्ततः कृती ।  
एकस्मिन्नेकदा मासे भुञ्जानो नियतात्मवान् ॥२५।  
द्वितीये त्वथ पर्याये भुञ्जन्नेकेन केशवः ।  
एकस्मिन् वत्सरे भुञ्जंस्तथैवैकेन केनचित् ॥२६॥  
समाप्य तत् तपः सर्वमेवमेव जगत्पतिः ।  
द्वादशाब्दे तथा पूर्णे ऊनमासे जगत्पतिः ॥२७॥  
जुह्वन्नग्निं समास्थाय पठन् मन्त्रं जनार्दनः ।  
आरण्यकं पठन् विष्णुः साक्षात् सर्वेश्वरो हरिः ।  
आस्ते ध्यानपरस्तत्र पठन् प्रणवमुत्तमम् ॥२८॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां  
कृष्णतपोवर्णने चतुरशीतितमोऽध्यायः ॥ ८४ ॥