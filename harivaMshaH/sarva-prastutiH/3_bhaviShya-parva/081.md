+++
title = "०८१"

+++
वैशम्पायन उवाच  
ततः स भगवान् विष्णुः पिशाचं दृष्टवांस्तदा ।  
चिन्तयत्त स्वमात्मानं शुद्धबुद्धिसमन्वितम् ॥ १ ॥  
आत्मन्यवस्थितं साक्षात् पठन्तं प्रणवं सकृत् ।  
प्रार्थयन्तं स्वमात्मानमेकान्ते नियतं हरिः ॥ २ ॥  
अचिन्तयज्जगन्नाथः कारणं पुण्यसंचये ।  
ध्यात्वा तु सुचिरं विष्णुः कारणं पुण्यकर्मणः ॥ ३ ॥  
धनदस्योपदेशेन पठन् सुबहुशः क्षितौ ।  
वासुदेवेति कृष्णेति माधवेति च मां सदा ॥ ४ ॥  
जनार्दन हरे विष्णो भूतभावनभावन ।  
नराकार जगन्नाथ नारायण परायण ॥ ५ ॥  
इति मां नामभिर्नित्यं पठत्येव दिवानिशम् ।  
स्वपञ्जाग्रंस्तथा तिष्ठन्भुञ्जन्गच्छंस्तथा वदन्॥ ६ ॥  
भक्षयन् मांसपिटकं पिबञ्च्छोणितमेव वा ।  
बाधमानश्च सुचिरं हत्वा चापि मृगान् बहून् ॥ ७ ॥  
हनने भोजने चैष जाग्रत्स्वप्ने तथैव च ।  
सर्वेष्वपि च कार्येषु कर्ताहमिति मन्यते ॥ ८ ॥  
एतस्य कर्मणः पाक एष घोरस्य कर्मणः ।  
निश्चित्यैवं जगन्नाथः प्रीतस्तस्य बभूव ह ॥ ९ ॥  
अदर्शयत् स्वमात्मानमनन्यस्य जगत्पतिः ।  
शुद्धेऽन्तःकरणे तस्य पिशाचस्यापि भूमिप ॥ 3.81.१० ॥  
स च घोरः पिशाचोऽपि ददर्शात्मनि केशवम् ।  
पीतकौशेयवसनं पद्माक्षं श्यामलं हरिम् ॥ ११ ॥  
शङ्खिनं चक्रिणं विष्णुं स्रग्विणं गदिनं विभुम् ।  
किरीटिनं कौस्तुभिनं श्रीवत्साच्छादितोरसम्॥ १२ ॥  
नीलमेघनिभं कान्तं गरुडस्थं प्रभञ्जनम् ।  
चतुर्भुजं शुभगिरं निश्चलं सर्वगं शिवम् ॥ १३ ॥  
अनादिनिधनं नित्यं मायाविनममायिनम् ।  
सत्ययुक्तं सदा शुद्धं बुद्धिगम्यं सदामलम् ॥ १४ ॥  
मनस्येवं जगन्नाथं दृष्ट्वा विष्णुमनेकधा ।  
अनुन्मील्यैव नयने कृतार्थोऽस्मीत्यमन्यत ॥ १५ ॥  
अथ दृष्टो हरिर्विष्णुः साक्षात् सर्वत्रगः शुभः ।  
प्रसन्नो हि हरिर्मह्यं तेनाहं दृष्टवान् हरिम् ॥ १६ ॥  
सिद्धं मे जन्मनः कृत्यं किमतः कृत्यमस्ति मे ।  
ग्रन्थयो मम निर्भिन्ना वश्यान्येवेन्द्रियाणि मे ॥ १७ ॥  
प्रायेण जितमित्येव मनो मन्ये स्मृते हरौ ।  
एषणाश्च निरस्ता मे प्रसन्नोऽहं तथाभवम् ॥ १८ ॥  
एतेभ्योऽपि पिशाचेभ्यो निर्मुक्तः साम्प्रतं तथा ।  
योऽसौ ममानुजः साक्षात्स च भक्तस्तथा हरौ॥ १९ ॥  
कालेन चैव निर्मुक्तो विष्णोः सायुज्यमाप्नुयात्।  
इत्येवं चिन्तयित्वा स आन्त्रपाशं विभिद्य च ॥ 3.81.२० ॥  
क्रमेण प्राणानुन्मुच्य विलोक्य च दिशस्तथा ।  
शरीरं सुगमं कृत्वा प्राविशत् स सुखेन ह ॥ २१ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां पिशाचस्य विष्णुसाक्षात्कारे एकाशीतितमोऽध्यायः ॥ ८१ ॥