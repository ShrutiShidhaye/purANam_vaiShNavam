+++
title = "०१६"

+++
वैशम्पायन उवाच  
शृणुष्वैकमना राजन् पञ्चेन्द्रियसमाहितः ।  
कथां कथयतो राजन् निर्विकारेण चेतसा ॥ १ ॥  
ब्रह्मसम्बन्धसम्बद्धमबद्धं कर्मभिर्नृप ।  
पुरस्ताद् ब्रह्म सम्पन्नं ब्रह्मणो यददक्षिणम् ॥ २ ॥  
अव्यक्तं कारणं यत्तन्नित्यं सदसदात्मकम् ।  
निष्कलः पुरुषस्तस्मात् सम्बभूवात्मयोनिजः ॥ ३  
दिव्यो दिव्येन वपुषा सर्वभूतपतिर्विभुः ।  
अचिन्त्यश्चाव्ययश्चैव युगानां प्रभवोऽव्ययः ॥ ४ ॥  
अभूतश्चाप्यजातश्च सर्वत्र समतां गतः ।  
अव्यक्तात् परमं यत् तन्नारायणविदो विदुः ॥ ५ ॥  
सर्वतः पाणिपादं तं सर्वतोऽक्षिशिरोमुखम् ।  
सर्वतः श्रुतिमल्लोके सर्वमावृत्य तिष्ठति ॥ ६ ॥  
असतश्च सतश्चैव विज्ञेयं तत्र कारणम् ।  
अव्यक्तो व्यक्तरूपस्थश्चरन्नपि न दृश्यते ॥ ७ ॥  
विकारपुरुषोऽब्यक्तो ह्यरूपी रूपमाश्रितः ।  
चरत्यचिन्त्यः सर्वेषु गूढोऽग्निरिव दारुषु ॥ ८ ॥  
भूतभव्योद्भवो नाथः परमेष्ठी प्रजापतिः ।  
प्रभुः सर्वस्य लोकस्य नाम चास्येति तत्त्वतः ॥ ९॥  
अपदात्तु पदो जातस्तस्मान्नारायणोऽभवत् ।  
अव्यक्तो व्यक्तिमापन्नो ब्रह्मयोगेन कामतः ॥ 3.16.१० ॥  
ब्रह्मभावे च तं विद्धि सशब्दं लब्धवान् प्रभुः ।  
प्रभुः सर्वस्य लोकस्य स्थावरस्येतरस्य च ॥ ११ ॥  
अहं त्विति स होवाच प्रजा स्रक्ष्यामि भारत ।  
प्रभवः सर्वभूतानां यस्य तन्तुरिमाः प्रजाः ॥ १२ ॥  
स्वभावाज्जायते सर्वं स्वभावाच्च तथाभवत् ।  
अहंकारः स्वभावाच्च तथा सर्वमिदं जगत् ॥ १३ ॥  
सर्वव्यापी निरालम्बो ह्यग्राह्योऽथ जयो ध्रुवः ।  
एष ब्रह्ममयो ज्योतिर्ब्रह्मशब्देन शब्दितः ॥ १४ ॥  
अव्यक्तो व्यक्तिमापन्नः पञ्चभिः क्रतुलक्षणैः ।  
धारयन्ब्रह्मणो व्यक्तं विविधं चिन्तितं त्वरन्॥ १५ ॥  
अथ मूर्तिं समाधाय स्वभावाद् ब्रह्मचोदितः ।  
ससर्ज सलिलं ब्रह्म येन सर्वमिदं ततम् ॥ १६ ॥  
वायुं पूर्वमथो दृष्ट्वा यो धातुर्धातृसत्तमः ।  
धरणाद्धातृशब्दं च लभते लोकसंज्ञितम् ॥ १७ ॥  
तदेतद् वायुसम्भूतं कृत्स्नं जगदभूत् पुरा ।  
एतद् देवैरतिक्रान्तं पूर्वमेव सरस्वति ॥ १८ ॥  
पृथक्त्वं गमितं तोयं पृथिवीशब्दमिच्छता ।  
घनत्वाच्च द्रवत्वाच्च निखिलेनोपलभ्यते ॥ १९ ॥  
फलत्वात्सीदमाना च सलिले सलिलोद्भवा ।  
व्याजहार शुभां वाणीं समन्तात्पूरयन्निव ॥ 3.16.२० ॥  
ऊर्ध्वेऽहं स्थातुमिच्छामि संसीदाम्युद्धरस्व माम्।  
गम्भीरे तोयविवरे मूर्तिविक्षोभितान्तरम् ॥ २१॥  
ततो मूर्तिधरा देवी सर्वभूतप्ररोहिणी ।  
यथायोगेन सम्भूता सर्वत्र विषयैषिणी ॥ २२ ॥  
श्रुत्वा च गदितं तस्या गिरं तां च सुभाषिताम्।  
वराहरूपमास्थाय निपपात महार्णवे । २३ ॥  
उद्धृत्य सोऽवनिं तोयात्कृत्वा कर्म सुदुष्करम् ।  
समाधौ प्रलयं गत्वा प्रलीनो न च दृश्यते ॥ २४ ॥  
यत्तद् ब्रह्ममयं ज्योतिराकाशमिति संज्ञितम् ।  
तत्र ब्रह्मा समुद्भूतः सर्वभूतपितामहः ॥ २५॥  
अद्यापि मनसा धात्रा धार्यते सर्वयोनिना ।  
ज्ञानयोगेन सूक्ष्मेण प्रजानां हितकाम्यया ॥ २६ ॥  
भित्त्वा तु पृथिवीमध्यमुपयाति समुद्भवम् ।  
तपनस्तूर्ध्वमातिष्ठन् रश्मिभिः स हसन्निव॥ २७ ॥  
तस्य मण्डलमध्यात् तु निःसृतं सोममण्डलम् ।  
स सनातनजो ब्रह्मा सौम्यं सोमत्वमन्वगात् ॥ २८ ॥  
सोममण्डलपर्यन्तात् पवनः समजायत ।  
तदक्षरमयं ज्योतिस्तेजोभिरभिवर्द्धयन् ॥ २९ ॥  
स तु योगमयाज्ज्ञानात्स्वभावाद्ब्रह्मसम्भवात्।  
सृजते पुरुषं दिव्यं ब्रह्मयोनिं सनातनम् ॥ 3.16.३० ॥  
द्रवं यत्सलिलं तस्य घनं यत्पृथिवी भवत्।  
छिद्रं यच्च तदाकाशं ज्योतिर्यच्चक्षुरेव तत् ॥ ३१ ॥  
वायुना स्पन्दते चैनं संघाताज्ज्योतिसम्भवः ।  
पुरुषात्पुरुषो भावः पञ्चभूतमयो महान् ॥ ३२ ॥  
भूतात्मा वै समे तस्मिंस्तस्मिन् देहे सनातनः ।  
गुहायां निहितं ज्ञानं योगाद् यज्ज्ञः सनातनः ॥ ३३ ॥  
तपनस्यैव तद्रूपं योऽग्निर्वसति देहिनाम् ।  
शरीरे नित्यशो युक्तं धातुभिः सह संगतः ॥ ३४ ॥  
स्वभावात्क्षयमायाति स्वभावाद् भयमेति च ।  
स्वभावाद्विन्दते शान्तिं स्वभावाच्चन विन्दति॥३५॥  
इन्द्रियैरतिमूढात्मा मोहितो ब्रह्मणः पदे ।  
सम्भवं निधनं चैव कर्मभिः प्रतिपद्यते ॥ ३६ ॥  
यावत् तद् ब्रह्मविषयं नोपयाति ह तत्त्वतः ।  
तावत् संसारमाप्नोति सम्भवांश्च पुनः पुनः । ३७ ॥  
इन्द्रियैर्व्यतिरिक्तो वै यदा भवति योगवित् ।  
तदा ब्रह्मत्वमापन्नः प्रलयाग्रे प्रतिष्ठति ॥ ३८ ॥  
प्रतिषिद्धममुं लोकं ब्रह्मवान् स भवत्युत ।  
न च रागव्ययैर्याति न च सज्जति कर्हिचित् ॥ ३९ ॥  
आगतिं च गतिं चैव निधनं सम्भवं तथा ।  
भूतेभ्यो वेत्ति सर्वज्ञः परां सिद्धिमुपागतः ॥ 3.16.४० ॥  
आत्मनो गतयश्चैव तथा विषयगोचरम् ।  
पुरस्तात्कर्मनिर्वृत्तेः पदे ब्रह्मा प्रतिष्ठितः ॥ ४१ ॥  
चित्तग्रन्थींश्च मनसा रुन्ध्यात्पूर्वाश्च यातनाः ।  
भिद्यमानाः प्रलोभेन वायुभिन्नमिवार्णवम् ॥ ४२ ॥  
पच्यते हृदयं नीलं परेभ्यो ज्ञानचक्षुषा ।  
ब्रह्मप्रोक्तमिवात्मा वै विमुक्तो देहबन्धनात् ॥ ४३ ॥  
सृजेदपि परं लोकं संहरेदपि विद्यया ।  
तेजोमूर्तिरिवाविद्धमिह लोकं च संसृजेत् ॥४४ ॥  
तिर्यग्योनौ गतांश्चैव कर्मभिर्नियमोपमैः ।  
तान्यपि प्रतिमुच्येत ब्रह्मयुक्तेन चेतसा ॥ ४५ ॥  
अक्षरं च क्षरं चैव योगकर्माभिविद्यते ।  
न क्षरं विद्यते तत्र यद् ब्रह्म कर्मभिर्ध्रुवम् ॥ ४६ ॥  
इति श्रीमहाभारते खिलभागे हरिवंशे भविष्यपर्वणि पौष्करे षोडशोऽध्यायः ॥ १६ ॥