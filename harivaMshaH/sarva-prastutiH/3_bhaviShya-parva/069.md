+++
title = "०६९"

+++
वैशम्पायन उवाच  
नारायणस्तु भगवाञ्छ्रुत्वैतत् परमं स्तवम् ।  
ब्रह्मज्ञेन द्विजेन्द्रेण कश्यपेन समीरितम् ॥ १ ॥  
स्निग्धगम्भीरनिर्घोषजीमूतस्वननिःस्वनम् ।  
मनसा प्रीतियुक्तेन विबुधानां महात्मनाम् ॥ २ ॥  
उवाच वचनं सम्यग् हृष्टपुष्टपदाक्षरम् ।  
आकाशाच्छुश्रुवे शब्दो दर्शनं नोपलभ्यते ।  
श्रीमान् प्रीतमना देवः प्रोवाच प्रभुरीश्वरः ॥ ३ ॥  
विष्णुरुवाच  
प्रीतोऽस्मि वः सुरश्रेष्ठाः सर्वे मत्तो विनिश्चयम् ।  
वरं वृणुत भद्रं वो वरदोऽस्मि सुरोत्तमाः ॥ ४ ॥  
कश्यप उवाच  
यदैव भगवान् प्रीतः सर्वेषाममरोत्तमः ।  
तदैव कृतकृत्याः स्म त्वं हि नः परमा गतिः ॥ ५ ॥  
यदि प्रसन्नो भगवान् दातव्यो वा वरो यदि ।  
वासवस्यानुजो भ्राता ज्ञातीनां नन्दिवर्धनः ।  
अदित्यां वामनः श्रीमान् भगवानस्तु वै सुतः ॥ ६ ॥  
वैशम्पायन उवाच  
अदितिर्देवमाता च एतमेवार्थमुत्तमम् ।  
पुत्रार्थे वरदं प्राह भगवन्तं वरार्थिनी ॥ ७ ॥  
अदितिरुवाच  
याचे त्वां पुत्रकामा वै भवान् पुत्रो भवत्विति ।  
निःश्रेयसाय सर्वेषां देवानां हि महात्मनाम् ॥ ८ ॥  
देवा ऊचुः  
भ्राता भर्ता च दाता च शरणं च भवस्व नः ।  
अदित्याः पुत्रतां याते त्वयि देवाः सवासवाः ।  
देवशब्दं वहिष्यन्ति कश्यपस्यात्मजो भव ॥ ९ ॥  
वैशम्पायन उवाच  
ततस्तानब्रवीद् विष्णुर्देवान् कश्यपमेव च ।  
एवं भवतु भद्रं वो यथेष्टं काममाप्नुत ॥ 3.69.१० ॥  
सर्वेषामेव युष्माकं ये भविष्यन्ति शत्रवः ।  
मुहूर्तमपि ते सर्वे न स्थास्यन्ति ममाग्रतः ॥ ११ ॥  
हत्वासुरगणान् सर्वान् ये चान्ये देवशत्रवः ।  
करिष्ये देवताः सर्वा यज्ञभागाग्रभोजिनः ॥ १२ ॥  
हव्यादांश्च सुरान् सर्वान् कव्यादांश्च पितॄनपि ।  
करिष्ये विबुधश्रेष्ठाः पारमेष्ठ्येन कर्मणा ॥ १३ ॥  
यथागतेन मार्गेण निवर्तध्वं सुरोत्तमाः ।  
देवमातुस्तथादित्याः कश्यपस्यामितात्मनः ।  
यथामनीषितं कर्ता गच्छध्वं स्वं स्वमालयम् ॥ १४ ॥  
वैशम्पायन उवाच  
एवमुक्ते तु वचने विष्णुना प्रभविष्णुना ।  
देवाः प्रहृष्टमनसः पूजयन्ति स्म सर्वशः ॥ १५ ॥  
विश्वेदेवा महात्मानः कश्यपोऽदितिरेव च ।  
साध्या मरुद्गणाश्चैव शक्रश्चैव महाबलः ॥ १६॥  
नमस्कृत्य सुरेशाय तस्मै देवाय रंहसे ।  
प्रयाताः प्राग्दिशं दिव्यं विपुलं कश्यपाश्रमम् ॥ १७ ।  
गत्वा ते आश्रमं तत्र ब्रह्मर्षिगणसेवितम् ।  
चेरुः स्वाध्यायनियता अदित्या गर्भमीप्सवः ॥ १८ ॥  
अदितिर्देवमाता च गर्भे दध्रेऽतितेजसम् ।  
भूतात्मानं महात्मानं दिव्यं वर्षसहस्रकम् ॥ १९ ॥  
पूर्णे वर्षसहस्रे तु प्रसूता गर्भमुत्तमम् ।  
सुराणां शरणं देवमसुराणां विनाशनम् ॥ 3.69.२० ॥  
गर्भस्थेन तु देवेन परित्राताः सुरास्तदा ।  
आददानेन तेजांसि त्रैलोक्यस्य महात्मना ॥ २१॥  
तस्मिञ्जाते तु देवेशे त्रैलोक्यस्य सुखावहे ।  
भयदे दैत्यसंघानां सुराणां नन्दिवर्धने ॥ २२ ॥  
इति श्रीमहाभारते खिलभागे हरिवंशे भविष्यपर्वणि वामनप्रादुर्भावे एकोनसप्ततितमोऽध्यायः ॥ ६९ ॥