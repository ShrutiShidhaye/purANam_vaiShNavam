+++
title = "०३४"

+++
वैशम्पायन उवाच  
जगदण्डमिदं पूर्वमासीत् सर्वं हिरण्मयम् ।  
प्रजापतेर्मूर्तिमयमित्येवं वैदिकी श्रुतिः ॥ १ ॥  
ततो वर्षसहस्रान्ते बिभेदोर्ध्वमुखं विभुः ।  
लोकसंजननार्थाय बिभेदाण्डं पुनः पुनः ॥ २ ॥  
भूयोऽष्टधा बिभेदाण्डं प्रभुर्वै लोकयोनिकृत् ।  
चकार जगतश्चात्र विभागं सर्वभागवित् ॥ ३ ॥  
यच्छिद्रमूर्ध्वमाकाशं परा सुकृतिनां गतिः ।  
विहितं विश्वयोगेन यदधस्तद् रसातलम् ॥ ४ ॥  
यदण्डमकरोत् पूर्वं देवलोकसिसृक्षया ।  
समन्तादष्टधा यानि च्छिद्राणि कृतवांस्तु सः ॥ ५ ॥  
विदिशस्ता दिशः सर्वा मनसैवाकरोद् द्विधा ।  
नानारागविरागाणि यान्यण्डशकलानि वै ॥ ६ ॥  
बहुवर्णधराश्चित्रा बभूवुस्ते बलाहकाः ।  
यदण्डमध्ये स्कन्नं तदृतमासीत् समाहितम् ७  
जातरूपं तदभवत् तत् सर्वं पृथिवीतले ।  
तस्य क्लेदार्णवौघेन प्राच्छाद्यत समन्ततः ॥ ८ ॥  
पृथिवी निखिला राजन् युगान्ते सागरैरिव ॥ ९ ॥  
यच्चाण्डमकरोत् पूर्वं देवलोकचिकीर्षया ।  
तत्र तत्सलिलं स्कन्नं सोऽभवत् काञ्चनोगिरिः॥ १० ॥  
तेनाम्भसा प्लुताः सर्वा दिशश्चोपदिशस्तथा ।  
अन्तरिक्षं च नाकं च यच्चान्यत् किंचिदन्तरम् ॥ ११ ॥  
यत्र यत्र जलं स्कन्नं तत्र तत्र स्थितो गिरिः ।  
शैलैः समस्तैर्गहना विषमा मेदिनी भवत् ॥ १२ ॥  
ते सपर्वतजालौघैर्बहुयोजनविस्तृतैः ।  
पीडिता गुरुभिर्देवी पृथिवी व्यथिताभवत् ॥ १३ ॥  
महीतले भूरि जलं दिव्यं नारायणात्मकम् ।  
हिरण्मयं समुद्दिष्टं तेजो विमलरूपितम् ॥ १४ ॥  
अशक्ता वै धारयितुमधः सा प्रविवेश ह ।  
पीड्यमाना भगवतस्तेजसा तेन सा क्षितिः ॥ १५ ॥  
पृथिवीं विशतीं दृष्ट्वा तामधो मधुसूदनः ।  
उद्धारार्थं मनश्चक्रे लोकानां हितकाम्यया ॥ १६ ॥  
श्रीभगवानुवाच  
मत्तेज एव बलवत् समासाद्य तपस्विनी ।  
रसातलं विशेद् देवी पङ्के गौरिव दुर्बला ॥ १७ ॥  
धरण्युवाच  
त्रिविक्रमायामितविक्रमाय  
महानृसिंहाय चतुर्भुजाय ।  
श्रीशार्ङ्गचक्रासिगदाधराय  
नमोऽस्तु तस्मै पुरुषोत्तमाय ॥ १८ ॥  
त्वयाऽऽत्मना धार्यते वै त्वया संह्रियते जगत् ।  
त्वं धारयसि भूतानां भुवनं त्वं बिभर्षि च ॥ १९ ॥  
यत्त्वया धार्यते किंचित्तेजसा च बलेन च ।  
ततस्तव प्रसादेन मया पश्चात् तु धार्यते ॥ २०  
त्यया धृतं धारयामि नाधृतं धारयाम्यहम्।  
न हि तद् विद्यते रूपं यत्त्वया न तु धार्यते ॥ २१ ॥  
त्वमेव कुरुषे वीर नारायण युगे युगे ।  
मम भारावतरणं जगतो हितकाम्यया ॥ २२  
तवैव तेजसाऽऽक्रान्तां रसातलतलं गताम् ।  
त्रायस्व मां सुरश्रेष्ठ त्वामेव शरणं गताम् ॥ २३॥  
दानवैः पीड्यमानाहं राक्षसैश्च दुरात्मभिः ।  
त्वामेव शरणं नित्यमुपयामि सनातनम् ॥ २४ ॥  
तावन्मेऽस्ति भयं भूयो यावन्न त्वां ककुद्मिनम् ।  
शरणं यामि मनसा शतशोऽप्युपलक्षये ॥ २५ ॥  
श्रीभगवानुवाच  
मा भैर्धरणि कल्याणि शान्तिं व्रज समाहिता।  
एष त्वामुचितं स्थानमानयामि मनीषितम् ॥ २६ ॥  
वैशम्पायन उवाच  
ततो महात्मा मनसा दिव्यं रूपमचिन्तयत्।  
किं नु रूपमहं कृत्वा उद्धरामि वसुन्धराम् ॥ २७ ॥  
जले निमग्नां धरणीं येनाहं वै समुद्धरे ।  
इत्येवं चिन्तयित्वा तु देवस्त्वत्करणे मतिम् ॥ २८ ॥  
जलक्रीडारुचिस्तस्माद् वाराहं रूपमस्मरत् ।  
हरिरुद्धरणे युक्तस्तदाभूदस्य भूमिभृत् ॥ २९ ।  
अधृष्यं सर्वभूतानां वाङ्मयं ब्रह्मसम्मितम्।  
दशयोजनविस्तारमुच्छ्रितं शतयोजनम् ॥ ३० ॥  
नीलमेघप्रतीकाशं मेघस्तनितनिःस्वनम् ।  
महागिरेः संहननं श्वेतदीप्तोग्रदंष्ट्रिणम् ॥ ३१ ॥  
विद्युदग्निप्रतीकाशमादित्यसमतेजसम् ।  
पीनवृत्तायतस्कन्धं दृप्तशार्दूलगामिनम् ॥ ३२ ॥  
पीनोन्ततकटीदेशं वृषलक्षणपूजितम्।  
रूपमास्थाय विपुलं वाराहममितं हरिः ॥ ३३ ॥  
पृथिव्युद्धरणार्थाय प्रविवेश रसातलम् ।  
वेदपादो यूपदंष्ट्रः क्रतुदन्तश्चितीमुखः ॥ ३४ ॥