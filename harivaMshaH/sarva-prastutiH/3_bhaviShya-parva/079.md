+++
title = "०७९"

+++
वैशम्पायन उवाच  
तेषामनु महाघोरौ पिशाचौ विकृताननौ ।  
प्रांशू पिङ्गलरोमाणौ दीर्घजिह्वौ महाहनू ॥ १ ॥  
लम्बकेशौ विरूपाक्षौ ही ही हा हेति वादिनौ ।  
खादन्तौ मांसपिटकं पिबन्तौ रुधिरं बहु ॥ २ ॥  
अन्त्रवेष्टितसर्वाङ्गौ दीर्घौ कृशकृतोदरौ ।  
लम्बमानमहाप्रान्तशूलप्रोतशिरोधरौ ॥ ३ ॥  
कर्षन्तौ शवयूथानि बाहुभ्यां तत्र तत्र ह ।  
हसन्तौ विविधं हासं स्वजातिसदृशं नृप ॥ ४ ॥  
वदन्तौ बहुरूपाणि वचांसि प्राकृतानि च ।  
कम्पयन्तौ महावृक्षानूरुपादप्रघट्टनैः ॥ ५ ॥  
सृक्किणीं लेलिहन्तौ च दन्तान्कटकटायिनौ ।  
अस्थिस्नायुसमाकीर्णौ धमनीरज्जुसंततौ ॥ ६ ॥  
वदन्तौ कृष्ण कृष्णेति माधवेति च संततम् ।  
कदा नु द्रक्ष्यते विष्णुः स इदानीं क्व तिष्ठति ॥ ७ ॥  
स्वामिनः कुत्र वसतिः कुतो द्रष्टुं यतामहे ।  
अत्र वा कुत्र देवेशः कुतो नु स्थास्यते हरिः ॥ ८ ॥  
कुतः पद्मपलाशाक्षः साक्षादिन्द्रानुजो हरिः ।  
यमाहुः पुण्डरीकाक्षं ब्रह्म ब्रह्मविदो जनाः ॥ ९ ॥  
तमजं पुरुषं विष्णुं द्रष्टुमभ्युद्यता वयम् ।  
अन्तकाले जगन्नाथं प्रविवेश जगत्त्रयम् ॥ 3.79.१० ॥  
तमजं विश्वकर्तारं कुतो द्रक्ष्याम साम्प्रतम्।  
यस्य विस्तार एवैष लोकः प्राणिनिवासिनः ॥ ११ ॥  
तं द्रष्टुं देवमीशानं यतामः साम्प्रतं हरिम् ।  
दशा घोरतमा लोके विद्विष्टा सर्वजन्तुभिः ॥ १२ ॥  
पैशाचीयं समुत्पन्ना कथं नौ प्राविशद्बलात्।  
नरमांसास्थिकलुषा सर्वभीतिप्रदायिनी ॥ १३ ॥  
अहो नौ दुष्कृतं कर्म प्राक्तने कर्मसंचये ।  
अत्रैव महती प्रीतिर्वर्तते सर्वदा तथा ॥ १४ ॥  
यावन्नौ दुष्कृतं कर्म तावत्स्थास्यति तादृशी ।  
दशा सा सर्वविद्विष्टा प्राणिपीडनकारिणी ॥ १५ ॥  
सर्वथा दुष्कृतं कर्म बहुभिर्जन्मसंचयैः ।  
तथा हि तत्फलं घोरमद्यापि न निवर्तते ॥ १६ ॥  
यताः स्म प्राणिनो हन्तुं श्वगणैः सह साम्प्रतम् ।  
तथा हि प्राणिनो लोके बाल्यमादौ समास्थिताः ॥ १७ ॥  
अज्ञानावृतचित्ताश्च कृत्याकृत्यं न जानते ।  
तथा यौवनिनो भ्रान्ता विषयैर्बहुलीकृताः ॥ १८ ॥  
यतन्ते श्रेयसे नैव ततो विषयसंस्थिताः ।  
विषयाविष्टचित्ता हि मनुष्या न विजानते ॥ १९ ॥  
तथा च वृद्धभावे तु व्याधिभिर्बहुभिर्वृताः ।  
ज्वरादिभिर्महाघोरैर्नानादुःखविधायिभिः ॥ 3.79.२० ॥  
यतन्ते न हि वै श्रेयो विनष्टेन्द्रियगोचराः ।  
ततो मृता गर्भवासे वसन्ति सततं नराः ॥ २१ ॥  
विण्मूत्रकलिले घोरे दुःखैर्बहुभिराचिताः ।  
च्यवन्ते तु ततो घोराद्गर्भात्संसारमण्डले ॥ २२ ॥  
परस्परं विहिंसन्तः कुर्वन्तः कर्मसंचयम् ।  
महत्येवं सदा घोरे संसारे दुःखसंकुले ॥ २३ ॥  
पापानि बहुरूपाणि कुर्वतेऽज्ञानतस्तदा ।  
संसारस्यैष महिमा विस्तृतः सर्वजन्तुषु ॥ २४ ॥  
अच्छेद्यः शस्त्रसम्पातैरुपायैर्बहुभिः सदा ।  
एतस्मान्न निवर्तन्ते मर्त्याः प्राकृतबुद्धयः ॥ २५ ॥  
इमं हत्वा मनुष्येन्द्रमिदमस्माद्धराम्यहम् ।  
चोरयित्वा धनमिदं हरिष्याम्याददाम्यहम् ॥ २६ ॥  
निर्भर्त्स्यैनमिमं शान्तं हरिष्यामि धनं बली ।  
इत्यादिव्याकुला मूर्खा यतन्ते प्राणिपीडनम् ॥ २७ ॥  
अस्यैव दुःखमूलस्य संसारस्य सदा हरिः ।  
भेषजं सर्वथा देवः शङ्खचक्रगदाधरः ।  
आदिदेवः पुराणात्मा आत्मा ब्रह्मविदां सदा ॥ २८ ॥  
ते वयं सर्वयत्नेन द्रक्ष्यामः सर्वथा हरिम् ।  
इत्थं पिशाचौ भाषन्तौ प्रादुरास्तां हरेः पुरः ॥ २९ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायामेकोनाशीतितमोऽध्यायः ॥ ७९ ॥