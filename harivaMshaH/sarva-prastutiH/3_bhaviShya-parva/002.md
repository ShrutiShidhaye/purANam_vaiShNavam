+++
title = "००२"

+++
शौनक उवाच  
उक्तोऽयं हरिवंशस्ते पर्वाणि निखिलानि च ।  
यथा पुरोक्तानि तथा व्यासशिष्येण धीमता ॥ १ ॥  
तत्कथ्यमानममितमितिहाससमन्वितम् ।  
प्रीणात्यस्मानमृतवत् सर्वपापविनाशनम् ॥ २ ॥  
सुखश्राव्यतया धीर मनो ह्लादयतीव नः ।  
जनमेजयस्तु नृपतिः श्रुत्वा चाख्यानमुत्तमम् ।  
सौते किमकरोत् पश्चात् सर्पसत्रादनन्तरम् ॥ ३ ॥  
सौतिरुवाच  
जनमेजयस्तु स नृपः श्रुत्वा चाख्यानमुत्तमम्।  
यदारभत् तदाख्यास्ये सर्पसत्रादनन्तरम् ॥ ४ ॥  
तस्मिन्सत्रे समाप्तेऽथ राजा पारीक्षितस्तदा ।  
यष्टुं स वाजिमेधेन सम्भारानुपचक्रमे ॥ ५ ॥  
ऋत्विक्पुरोहिताचार्यानाहूयेदमुवाच ह ।  
यक्ष्येऽहं वाजिमेधेन हय उत्सृज्यतामिति ॥ ६ ॥  
ततोऽस्य विज्ञाय चिकीर्षितं तदा कृष्णो महात्मा सहसाऽऽजगाम ।  
पारीक्षितं द्रष्टुमदीनसत्त्वं द्वैपायनः सर्वपरावरज्ञः ॥ ७ ॥  
पारीक्षितस्तु नृपतिर्दृष्ट्वा तमृषिमागतम् ।  
अर्घ्यपाद्यासनं दत्त्वा पूजयामास शास्त्रतः ॥ ८ ॥  
तौ चोपविष्टावभितः सदस्यास्तस्य शौनक ।  
कथा बहुविधाश्चित्राश्चक्राते वेदसंहिताः ॥ ९ ॥  
ततः कथान्ते नृपतिर्नोदयामास तं मुनिम् ।  
पितामहं पाण्डवानामात्मनः प्रपितामहम् ॥ 3.2.१० ॥  
महाभारतमाख्यानं बह्वर्थं श्रुतिविस्तरम् ।  
निमेषमात्रमपि मे सुखश्राव्यतया गतम् ॥ ११ ॥  
विभूतिविस्तारकरं सर्वेषां वै यशस्करम् ।  
त्वया सुविहितं ब्रह्मञ्शङ्खे क्षीरमिवाहितम् ॥ १२ ॥  
अमृतेन तु तृप्तिः स्याद् यथा स्वर्गसुखेन च ।  
तथा तृप्तिं न गच्छामि श्रुत्वेमां भारतीं कथाम् ॥ १३ ॥  
अनुमान्य तु सर्वज्ञं पृच्छामि भगवन्नहम् ।  
हेतुः कुरूणां नाशस्य राजसूयो मतो मम ॥ १४ ॥  
दुःसहानां यथा ध्वंसो राजन्यानामुपप्लवे ।  
राजसूयं तथा मन्ये युद्धार्थमुपकल्पितम् ॥ १५ ॥  
राजसूयस्य नु सोमेन श्रूयते पूर्वमाहृतः ।  
तस्यान्ते सुमहद् युद्धमभवत् तारकामयम् ॥ १६ ॥  
आहृतो वरुणेनाथ तस्यान्ते सुमहाक्रतोः ।  
देवासुरं महायुद्धं सर्वभूतक्षयावहम् ॥ १७ ॥  
हरिश्चन्द्रश्च राजर्षिः क्रतुमेनमुपाहरत्।  
तत्राप्याडीबकं नाम युद्धं क्षत्रियनाशनम्॥१८॥  
ततोऽनन्तरमार्येण पाण्डवेनातिदुस्तरः ।  
महाभारत आरम्भः सम्भूतोऽग्निरिव क्रतुः ॥ १९ ॥  
तदस्य मूलं युद्धस्य लोकक्षयकरस्य तु ।  
राजसूयो महायज्ञः किमर्थं न निवारितः ॥ 3.2.२० ॥  
राजसूयो ह्यसंहार्यो यज्ञाङ्गैश्च दुरत्ययैः ।  
मिथ्या प्रणीते यज्ञाङ्गे प्रजानां संक्षयो ध्रुवः ॥ २१ ॥  
भवानपि च सर्वेषां पूर्वेषां नः पितामहः ।  
अतीतानागतज्ञश्च नाथश्चादिकरश्च नः ॥ २२ ॥  
ते कथं भवता नेत्रा बुद्धिमन्तश्च्युता नयात् ।  
अनाथा ह्यपराध्यन्ते कुनेतारश्च मानवाः ॥ २३ ॥  
व्यास उवाच  
कालेन विपरीतास्ते तव पूर्वपितामहाः ।  
न मां भविष्यं पृच्छन्ति न चापृष्टो ब्रवीम्यहम् ॥ २४ ॥  
सामर्थ्यं च न पश्यामि भविष्यस्य निवर्तने ।  
परिहर्तुं न शक्या हि कालेन विहिता गतिः ॥ २५ ॥  
त्वया त्विदमहं पृष्टो वक्ष्याम्यागन्तु भावि यत्।  
अतश्च बलवान् कालः श्रुत्वापि न करिष्यसि॥ २६ ॥  
न संरम्भान्न चारम्भान्न वै स्थास्यसि पौरुषे ।  
लेखा हि काललिखिताः सर्वथा दुरतिक्रमाः ॥ २७ ॥  
अश्वमेधः क्रतुः श्रेष्ठः क्षत्रियाणां परिश्रुतः ।  
तेन भावेन ते यज्ञं वासवो धर्षयिष्यति ॥ २८ ॥  
यदि तच्छक्यते राजन् परिहर्तुं कथंचन ।  
दैवं पुरुषकारेण मा यजेथाश्च तं क्रतुम् ॥ २९ ॥  
न चापराधः शक्रस्य नोपाध्यायगणस्य ते ।  
तव वा यजमानस्य कालोऽत्र दुरतिक्रमः ॥ 3.2.३० ॥  
तस्य संस्थाकृतमिदं कालस्य परमेष्ठिनः ।  
यथा दृष्टं प्रजासर्गे गमिष्यति युगक्षये ॥ ३१ ॥  
तथा यज्ञफलानां च विक्रेतारो द्विजातयः ।  
तत्प्रणेयं निबोधस्व त्रैलोक्यं सचराचरम् ॥ ३२ ॥  
जनमेजय उवाच  
निवृत्तावश्वमेधस्य किं निमित्तं भविष्यति ।  
श्रुत्वा परिहरिष्यामि भगवन् यदि मन्यसे ॥ ३३ ॥  
व्यास उवाच  
निमित्तं भविता तत्र ब्रह्मकोपकृतं प्रभो ।  
यतेथाः परिहर्तुं त्वमित्येतद् भद्रमस्तु ते ॥ ३४ ॥  
त्वया वृत्तं क्रतुं चैव वाजिमेधं परंतप ।  
क्षत्रिया नाहरिष्यन्ति यावद् भूमिर्धरिष्यति ॥ ३५ ॥  
जनमेजय उवाच  
निवृत्तावश्वमेधस्य ब्रह्मशापाग्नितेजसा ।  
अहं निमित्तमिति मे भयं तीव्रं तु जायते ॥ ३६ ॥  
कथं ह्यकीर्त्या युज्येत सुकृती मद्विधो जनः ।  
लोकानुत्सहते गन्तुं खं सपाश इव द्विजः ॥ ३७ ॥  
यथा ह्यनागतमिदं दृष्टमत्र प्रणाशनम् ।  
यद्यस्ति पुनरावृत्तिर्यज्ञस्याश्वासयस्व माम् ॥ ३८ ॥  
व्यास उवाच  
उपात्तयज्ञो देवेषु ब्राह्मणेषूपपत्स्यते ।  
तेजसा व्याहतं तेजस्तेजस्येवावतिष्ठते ॥ ३९ ॥  
औद्भिज्जो भविता कश्चित्सेनानीः काश्यपो द्विजः।  
अश्वमेधं कलियुगे पुनः प्रत्याहरिष्यति ॥ 3.2.४० ॥  
तदन्ते तत्कुलीनश्च राजसूयमपि क्रतुम् ।  
आहरिष्यति राजेन्द्र श्वेतग्रहमिवान्तकः ॥ ४१ ॥  
यथाबलं मनुष्याणां कर्तॄणां दास्यते फलम् ।  
युगान्तद्वारमृषिभिः संवृतं विचरिष्यति ॥ ४२  
तदा प्रभृति हास्यन्ति नृणां प्राणाः पुराकृतीः ।  
न निवर्तिष्यते लोके वृत्तान्तावर्तनेष्विह ॥ ४३ ॥  
तदा सूक्ष्मो महोदर्को दुस्तरो दानमूलवान् ।  
चातुराश्रम्यशिथिलो धर्मः प्रविचलिष्यति ॥ ४४ ॥  
तदा ह्यल्पेन तपसा सिद्धिं प्राप्स्यन्ति मानवाः ।  
धन्या धर्मं चरिष्यन्ति युगान्ते जनमेजय ॥ ४५ ॥  
इति श्रीमहाभारते खिलभागे हरिवंशे भविष्यपर्वणि जनमेजयप्रश्ने द्वितीयोऽध्यायः ॥ २ ॥