+++
title = "००७"

+++
जनमेजय उवाच  
प्रभावं पद्मनाभस्य स्वपतः सागराम्भसि ।  
पुष्करे वै यथोद्भूता देवाः सर्षिगणाः पुरा ॥ १ ॥  
एतदाख्याहि निखिलं योगं योगविदां पते ।  
शृण्वतस्तस्य मे कीर्तिं न तृप्तिरभिजायते ॥ २ ॥  
कियन्तं चैव कालं वै शयिता पुरुषोत्तमः ।  
किमर्थं च तथा शेते कश्च कालस्य सम्भवः ॥ ३ ॥  
कियता चैव कालेन प्रबुध्यति सुराधिपः ।  
कथमुत्थाय भगवानसृजन्निखिलं जगत् ॥ ४ ॥  
के प्रजापतयस्तात आसन् पूर्वं महामुने ।  
कथं निर्मितवांश्चैव चित्रं लोकं सनातनः ॥ ५ ॥  
कथमेकार्णवे घोरे नष्टे स्थावरजङ्गमे ।  
नष्टे देवासुरगणे प्रणष्टोरगराक्षसे ॥ ६ ॥  
नष्टानलानिले लोके नष्टाकाशमहीतले ।  
केवलं गह्वरीभूते महाभूतविपर्यये ॥ ७ ॥  
प्रभुर्महाभूतपतिर्महातेजा महाकृतिः ।  
आस्ते सुरगुरुश्रेष्ठो विधिमादाय कं मुने ॥ ८ ॥  
तन्मे त्वमुपपन्नाय ब्रह्मन्नेतदसंशयम् ।  
वक्तुमर्हसि धर्मिष्ठ यशो नारायणात्मकम् ॥ ९ ॥  
प्रादुर्भावं पुरस्कृत्य भूतं भव्यं महात्मनः ।  
श्रद्धानामुपविष्टानां भगवन् वक्तुमर्हसि ॥ 3.7.१० ॥  
वैशम्पायन उवाच  
नारायणयशोज्ञाने या भवेद् भवतः स्पृहा ।  
त्वद्वंशानघ पूतस्य कार्यं कुरुकुलर्षभ ॥ ११ ॥  
शृणुष्वादिपुराणेभ्यो देवताभ्यो यथाश्रुति ।  
ब्राह्मणानां च वदतां श्रुतोऽस्माभिर्महात्मनाम्॥ १२ ॥  
यथा च तपसा दृष्टो बृहस्पतिसमद्युतिः ।  
पाराशर्यस्ततः श्रीमान् गुरुर्द्वैपायनोऽब्रवीत् ॥ १३ ॥  
तत् तेऽहं सम्प्रवक्ष्यामि यथाप्रज्ञं यथाश्रुतम् ।  
न विज्ञातुं मया शक्यमृषिमात्रेण भारत ॥ १४ ॥  
कः समुत्सहते ज्ञातुं परं नारायणात्मकम् ।  
विश्वात्मनो यं ब्रह्मापि न वेदयति तत्त्वतः ॥ १५ ॥  
श्रुतं मे विश्वदेवानां यद् रहस्यं महर्षिणाम् ।  
तदिदं सर्वदेवानां तत्त्वतस्तत्त्ववादिनाम् ॥ १६ ॥  
तदध्यात्मविदां चिन्त्यं कारणं चैव कर्मिणाम् ।  
अधिदैवं च यद् दैवं तद दैवमिति संज्ञितम् ॥ १७ ॥  
यद् भूतमधिभूतं च यत्परं च महर्षिणाम्।  
यत् सत्यं वेददृष्टं च यत् तद्वेदविदो विदुः ॥ १८ ॥  
यः कर्ता कारको बुद्धिर्मनः क्षेत्रज्ञ एव च ।  
प्रधानं पुरुषः शास्ता एकस्तदभिशब्द्यते ॥ १९ ॥  
कालः कालं स्वपयति द्रष्टा स्वाधीन एव च ।  
प्राणः पञ्चविधश्चैव ध्रुवमक्षरमेव च ॥ 3.7.२० ॥  
उच्यते विविधैर्भावैस्तस्यैवानघ तत्परैः ।  
स एव भगवान् सर्वं करोति विकरोति च ॥ २१ ॥  
योऽस्मान्कारयते कर्म तेनास्य व्याकुलीकृताः ।  
यजामहे तमेवेशं तमेवेच्छाम निर्वृताः ॥ २२ ॥  
यो वक्ता यश्च वक्तव्यो यश्चाहं तद्ब्रवीमि वः ।  
इदं शृणुत यच्छ्रेयो यच्चान्यत् परिजल्पथ ॥ २३ ॥  
याः कथाश्चैव वर्तन्ते श्रुतयो वाथ गह्वराः ।  
विश्वं विश्वपतिर्देवाः सर्वं नारायणात्मकम् ॥ २४॥  
यत् सत्यं यदनृतमादिमक्षरं वै  
यद्भूतं भवति मिथश्च यद्भविष्यम् ।  
यत् किंचिच्चरमचराव्ययं त्रिलोके  
तत्सर्वं पुरुषवरः प्रभुर्वरिष्ठः ॥ २५ ॥  
इति श्रीमहाभारते खिलभागे हरिवंशे भविष्यपर्वणि पुष्करप्रादुर्भावे सप्तमोऽध्यायः ॥ ७ ॥