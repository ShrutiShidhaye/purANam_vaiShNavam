+++
title = "१०१"

+++
वैशम्पायन उवाच  
ततः शरं समादाय वासुदेवः प्रतापवान् ।  
पौण्ड्रं जघान सहसा निशितेन शरेण ह ॥ १ ॥  
पौण्ड्रोऽथ वासुदेवस्तु शरैर्दशभिराशुगैः ।  
वासुदेवं जघानाशु वार्ष्णेयं वृष्णिनन्दनम् ॥ २ ॥  
दारुकं पञ्चविंशत्या हयान् दशभिरेव च ।  
सप्तत्या वासुदेवं तु यादवं वासुदेवकः ॥ ३ ॥  
ततः प्रहस्य सुचिरं केशवः केशिसूदनः ।  
धृष्टोऽसाविति मनसा सम्पूज्य यदुनन्दनः ॥ ४ ॥  
आकृष्य शार्ङ्गं बलवान् संधाय रिपुसूदनः ।  
नाराचेन सुतीक्ष्णेन ध्वजं चिच्छेद केशवः ॥ ५ ॥  
सारथेश्च शिरः कायादाहृत्य यदुनन्दनः ।  
अश्वांश्च चतुरो हत्वा चतुर्भिः सायकोत्तमैः ॥ ६ ॥  
रथं राज्ञः समाहत्य तदोभौ पार्ष्णिसारथी ।  
चक्रे च तिलशः कृत्वा हसन् किंचिदिव स्थितः ॥ ७ ॥  
पौण्ड्रको वासुदेवस्तु रथादुत्प्लुत्य सत्वरः ।  
आदाय निशितं खङ्गं प्राहिणोत् केशवाय सः ॥ ८ ॥  
स खङ्गं शतधा कृत्वा तूष्णोमासीच्च केशवः ।  
ततः परं महाघोरं परिघं कालसम्मितम् ॥ ९ ॥  
गृहीत्वा वासुदेवाय वासुदेवः प्रतापवान् ।  
प्राहिणोद् वृष्णिवीराय सर्वक्षत्रस्य पश्यतः ॥ 3.101.१० ॥  
तद् द्विधा जगतां नाथश्चकार यदुनन्दनः ।  
ततश्चक्रं महाघोरं सहस्रारं महाप्रभम् ॥ ११ ॥  
त्रिंशद्भारसमायुक्तमायसाख्यममित्रहा ।  
आदायाथ महाराज केशवं वाक्यमब्रवीत् ॥ १२ ॥  
पश्येदं निशितं घोरं तव चक्रविनाशनम् ।  
अनेन तव गोविन्द दर्पं दर्पवतां वर ॥ १३ ॥  
अपनेष्यामि वार्ष्णेय सर्वक्षत्रस्य पश्यतः ।  
त्वामुद्दिश्य महाघोरं कृतमन्यद् दुरासदम् ॥ १४ ॥  
यदि शक्तो हरे कृष्ण दारयेदं महास्पदम् ।  
इत्युक्त्वा तच्छतगुणं भ्रामयित्वा महाबलः ॥ १५ ॥  
चिक्षेपाथ महावीर्यः पौण्ड्रको नृपसत्तमः ।  
अवप्लुत्य ततो देशात् तदुत्सृज्य महाबलः ॥ १६ ॥  
सिंहनादं महाघोरं व्यनदद् वीर्यवांस्तदा ।  
ततो विस्मयमापन्नो भगवान् देवकीसुतः ॥ २७ ॥  
अहो वीर्यमहो धैर्यमस्य पौण्ड्रस्य दुःसहम् ।  
इति मत्वा जगन्नाथ उत्थितश्च रथोत्तमात् ॥ १८ ॥  
ततः शिलां समादाय प्रेषयामास केशवम् ।  
तां शिलां प्रेषयामास तस्मै यदुकुलोद्वहः ॥ १९ ॥  
पौण्ड्रेण सुचिरं कालं विक्रीड्य भगवान् हरिः ।  
ततश्चक्रं समादाय निशितं रक्तभोजनम् ॥ 3.101.२० ॥  
दैत्यमांसप्रदिग्धाङ्गं नारीगर्भविमोचनम् ।  
शातकुम्भमयं घोरं दैत्यदानवनाशनम् ॥ २१ ॥ ।  
सहस्रारं शतारं तदद्भुतं दैत्यभीषणम् ।  
ऐश्वर्यवर्म परमं नित्यं सुरगणार्चितम् ॥ २२ ॥  
विष्णुः कृष्णस्तथा शार्ङ्गी नित्ययुक्तः सदा हरिः ।  
जघान तेन गोविन्दः पौण्ड्रकं नृपसत्तमम् ॥ २३ ॥  
तस्य देहं विदार्याशु चक्रं पिशितभोजनम् ।  
कृष्णस्याथ करं भूयः प्राप सर्वेश्वरस्य ह ॥ २४ ॥  
ततः स पौण्ड्रको राजा गतासुः प्रापतद् भुवि ।  
निहत्य भगवान् विष्णुर्दुर्विज्ञेयगतिः प्रभुः ।  
प्रतिपेदे सुधर्मां तु यादवैः पूजितो हरिः ॥ २५ ॥  
इति श्रीमहाभारते खिलभागे हरिवंशे भविष्यपर्वणि कैलासयात्रायां पौण्ड्रकवासुदेववधे  
एकाधिकशततमोऽध्यायः ॥ १०१ ॥