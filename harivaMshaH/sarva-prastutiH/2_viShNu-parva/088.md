+++
title = "०८८"

+++
जनमेजय उवाच  
मुनेऽन्धकवधः श्राव्यः श्रुतोऽयं खलु भो मया।  
शक्तिस्त्रयाणां लोकानां कृता देवेन धीमता ॥ १ ॥  
निकुम्भस्य हतं देहं द्वितीयं चक्रपाणिना ।  
यदर्थं च यथा चैव तद् भवान् वक्तुमर्हति ॥ २ ॥  
वैशम्पायन उवाच  
श्रद्दधानस्य राजेन्द्र वक्तव्यं भवतोऽनघ ।  
चरितं लोकनाथस्य हरेरमिततेजसः ॥ ३ ॥  
द्वारवत्यां निवसतो विष्णोरतुलतेजसः ।  
समुद्रयात्रा सम्प्राप्ता तीर्थे पिण्डारके नृप ॥ ४ ॥  
उग्रसेनो नरपतिर्वसुदेवश्च भारत ।  
निक्षिप्तौ नगराध्यक्षौ शेषाः सर्वे विनिर्गताः ॥ ५ ॥  
पृथग्बलः पृथग्धीमाँल्लोकनाथो जनार्दनः ।  
गोष्ठ्यः पृथक्कुमाराणां नृदेवामिततेजसाम् ॥ ६ ॥  
गणिकानां सहस्राणि निःसृतानि नराधिप ।  
कुमारैः सह वार्ष्णेयै रूपवद्भिः स्वलंकृतैः ॥ ७ ॥  
दैत्याधिवासं निर्जित्य यदुभिर्दृढविक्रमैः ।  
वेश्या निवेशिता वीर द्वारवत्यां सहस्रशः ॥ ८ ॥  
सामान्यास्ताः कुमाराणां क्रीडानार्यो महात्मनाम् ।  
इच्छाभोग्या गुणैरेव राजन्या वेषयोषितः ॥ ९ ॥  
स्थितिरेषा हि भैमानां कृता कृष्णेन धीमता ।  
स्त्रीनिमित्तं भवेद् वैरं मा यदूनामिति प्रभो ॥ 2.88.१० ॥  
रेवत्या चैकया सार्धं बलो रेमेऽनुकूलया ।  
चक्रवाकानुरागेण यदुश्रेष्ठः प्रतापवान् ॥ ११ ॥  
कादम्बरीपानकलो भूषितो वनमालया ।  
चिक्रीड सागरजले रेवत्या सहितो बलः ॥ १२ ॥  
षोडश स्त्रीसहस्राणि जले जलजलोचनः ।  
रमयामास गोविन्दो विश्वरूपेण सर्वदृक् ॥ १३ ॥  
अहमिष्टा मया सार्द्धं जले वसति केशवः ।  
इति ता मेनिरे सर्वा रात्रौ नारायणस्त्रियः ॥ १४ ॥  
सर्वाः सुरतचिह्नाङ्ग्यः सर्वाः सुरततर्पिताः ।  
मानमूहुश्च ताः सर्वा गोविन्दे बहुमानजम् ॥ १५ ॥  
अहमिष्टाहमिष्टेति स्निग्धे परिजने तदा ।  
नारायणस्त्रियः सर्वा मुदा शश्लाघिरे शुभाः ॥ १६  
करजद्विजचिह्नानि कुचाधरगतानि ताः ।  
दृष्ट्वा दृष्ट्वा जहृषिरे दर्पणे कमलेक्षणाः ॥ १७ ॥  
गोत्रमुद्दिश्य कृष्णस्य जगिरे कृष्णयोषितः ।  
पिबन्त्य इव कृष्णस्य नयनैर्वदनाम्बुजम् ॥ १८॥  
कृष्णार्पितमनोदृष्ट्यः कान्ता नारायणस्त्रियः ।  
मनोहरतरा राजन्नभवन्नेकनिश्चयाः ॥ १९ ॥  
एकार्पितमनोदृष्ट्यो नेर्ष्यां ताश्चक्रिरेऽङ्गनाः ।  
नारायणेन देवेन तर्प्यमाणमनोरथाः ॥ 2.88.२० ॥  
शिरांसि गर्वितान्यूहुः सर्वा निरवशेषतः ।  
वाल्लभ्यं केशवमयं वहन्त्यश्चारुदर्शनाः ॥२१ ॥  
ताभिस्तु सह चिक्रीड सर्वाभिर्हरिरात्मवान् ।  
विश्वरूपेण विधिना समुद्रे विमले जले ॥ २२ ॥  
उवाह सर्वगन्धाढ्यं स्वच्छं वारि महोदधिः ।  
तोयं विलक्षणं मृष्टं वासुदेवस्य शासनात् ॥ २३ ॥  
गुल्फदघ्नं जानुदघ्नमूरुदघ्नमथापि वा ।  
नार्यस्ताः स्तनदघ्नं वा जलं समभिकाङ्क्षितम् ॥ २४ ।  
सिषिचुः केशवं पत्न्यो धारा इव महोदधिम् ।  
सिषेच ताश्च गोविन्दो मेघः फुल्ललता इव ॥ २५ ॥  
अवलम्ब्य पराः कण्ठे हरि हरिणलोचनाः ।  
उपगूहस्व मां वीर पतामीत्यब्रुवन् स्त्रियः॥ २६ ॥  
काश्चित् काष्ठमयैस्तेरुः प्लवैः सर्वाङ्गशोभनाः ।  
क्रौञ्चबर्हिणनागानामाकारसदृशैः स्त्रियः ॥ २७ ॥  
मकराकृतिभिश्चान्या मीनाभैरपि चापराः ।  
बहुरूपाकृतिधरैः पुप्लुवुश्चापराः स्त्रियः ॥ २८ ॥  
स्तनकुम्भैस्तथा तेरुः कुम्भैरिव तथापराः ।  
समुद्रसलिले रम्ये हर्षयन्त्यो जनार्दनम् ॥ २९ ॥  
रराम सह रुक्मिण्या जले तस्मिन् मुदा युतः ।  
येनैव कार्ययोगेन रमतेऽमरसत्तमः ॥ 2.88.३० ॥  
तत् तदेव हि ताश्चकुर्मुदा नारायणस्त्रियः ।  
तनुवस्त्रावृतास्तन्व्यो लीलयन्त्यस्तथापराः ।  
चिक्रीडुर्वासुदेवस्य जले जलजलोचनाः ॥ ३१ ॥  
यस्या यस्यास्तु यो भावस्तां तां तेनैव केशवः ।  
अनुप्रविश्य भावज्ञो निनायात्मवशं वशी ॥ ३२ ॥  
हृषीकेशोऽपि भगवान् हृषीकेशः सनातनः ।  
बभूव देशकालेन कान्तावशगतः प्रभुः ॥ ३३ ॥  
कुलशीलसमोऽस्माकं योग्योऽयमिति मेनिरे ।  
वंशरूपेण वर्तन्तमङ्गनास्ता जनार्दनम् ॥ ३४ ॥  
तदा दाक्षिण्ययुक्तं तं स्मितपूर्वाभिभाषिणम् ।  
कृष्णं भार्याश्चकमिरे भक्त्या च बहु मेनिरे ॥ ३५ ॥  
पृथग्गोष्ठ्यः कुमाराणां प्रकाशं स्त्रीगणैः सह ।  
अलंचक्रुर्जलं वीराः सागरस्य गुणाकराः ॥ ३६॥  
गीतनृत्यविधिज्ञानां तासां स्त्रीणां जनेश्वर ।  
तेजसाप्याहृतानां ते दाक्षिण्यात् तस्थिरे वशे ॥ ३७ ॥  
शृण्वन्तश्चारुगीतानि तथा स्वभिनयान्यपि ।  
तूर्याण्युत्तमनारीणां मुमुहुर्यदुपुङ्गवाः ॥ ३८ ॥  
पञ्चचूडां ततः कृष्णः कौबेर्यश्च वराप्सराः ।  
माहेन्द्रीश्चानयामास विश्वरूपेण हेतुना ॥ ३९ ॥  
ताः प्रोवाचाप्रमेयात्मा सान्त्वयित्वा जगत्प्रभुः ।  
उत्थापयित्वा प्रणताः कृताञ्जलिपुटास्तथा ॥ 2.88.४० ॥  
क्रीडायुवत्यो भैमानां प्रविशध्वमशङ्किताः ।  
मत्प्रियार्थं वरारोहा रमयध्वं च यादवान् ॥ ४१ ॥  
दर्शयध्वं गुणान् सर्वान् नृत्यगीतै रहःसु च ।  
तथाभिनययोगेषु वाद्येषु विविधेषु च ॥ ४२ ॥  
एवं कृते विधास्यामि श्रेयो वो मनसेप्सितम् ।  
मच्छरीरसमा ह्येते सर्वे निरवशेषतः ॥ ४३ ॥  
शिरसाज्ञां तु ताः सर्वाः प्रतिगृह्य हरेस्तदा ।  
क्रीडायुवत्यो विविशुर्भैमानामप्सरोवराः ॥ ४४ ॥  
ताभिः प्रविष्टमात्राभिर्द्योतितः स महार्णवः ।  
सौदामिनीभिर्नभसि घनवृन्दमिवानघ ॥ ४५ ॥  
ता जले स्थलवत्स्थित्वा जगुश्चाप्यथ वादयन् ।  
चक्रुश्चाभिनयं सम्यक्स्वर्गावास इवाङ्गनाः ॥ ४६ ॥  
गन्धैर्माल्यैश्च ता दिव्यैर्वस्त्रैश्चायतलोचनाः ।  
हेलाभिर्हास्यभावैश्च जह्रुर्भैममनांसि ताः ॥ ४७ ॥  
कटाक्षैरिङ्गितैर्हास्यैः केलिरोषैः प्रसादितैः ।  
मनोऽनुकूलैर्भैमानां समाजह्रुर्मनांसि ताः ॥ ४८ ॥  
उत्क्षिप्योत्क्षिप्य चाकाशं वातस्कन्धान् बहूंश्च तान् ।  
मदिरावशगा भैमा मानयन्ति वराप्सराः ॥ ४९॥  
कृष्णोऽपि तेषां प्रीत्यर्थं विजह्रे वियतिं प्रभुः ।  
सर्वैः षोडशभिः सार्द्धं स्त्रीसहस्रैर्मुदान्वितः ॥ 2.88.५० ॥  
प्रभावज्ञास्तु ते वीराः कृष्णस्यामिततेजसः ।  
न जग्मुर्विस्मयं भैमा गाम्भीर्यं परमास्थिताः ॥ ५१ ॥  
केचिद् रैवतकं गत्वा पुनरायान्ति भारत ।  
गृहान्यन्ये वनान्यन्ये काङ्क्षितान्यरिमर्दन ॥ ५२॥  
अपेयः पेयसलिलः सागरश्चाभवत् तदा ।  
आज्ञया लोकनाथस्य विष्णोरतुलतेजसः ॥५३ ॥  
अधावन् स्थलवच्चापि जले जलजलोचनाः ।  
गृह्य हस्ते तथा नार्यो युक्तामज्जंस्तथापि च ॥ ५४ ॥  
भक्ष्यभोज्यानि पेयानि चोष्यं लेह्यं तथैव च ।  
बहुप्रकारं मनसा ध्याते तेषां भवत्युत ॥ ५५ ॥  
अम्लानमाल्यधारिण्यस्ताः स्त्रियस्ताननिन्दितान् ।  
रहःसु रमयांचक्रुः स्वर्गे देवरतानुगाः ॥ ५६ ॥  
नौभिर्गृहप्रकाराभिश्चिक्रीडुरपराजिताः ।  
स्नातानुलिप्तमुदिताः सायाह्नेऽन्धकवृष्णयः ॥ ५७ ॥  
आयताश्चतुरस्राश्च वृत्ताश्च स्वस्तिकास्तथा ।  
प्रासादा नौषु कौरव्य विहिता विश्वकर्मणा ॥ ५८ ॥  
कैलासमन्दरच्छन्दा मेरुच्छन्दास्तथैव च ।  
तथा नानावयश्छन्दास्तथेहामृगरूपिणः ॥ ५९ ॥  
वैडूर्यतोरणैश्चित्राश्चित्राभिर्मणिभक्तिभिः ।  
मसारगल्वर्कमयैश्चित्रभक्तिशतैरपि ॥ 2.88.६० ॥  
आक्रीडगरुडच्छन्दाश्चित्राः कनकरीतिभिः ।  
क्रौञ्चच्छन्दाः शुकच्छन्दा गजच्छन्दास्तथापरे ॥६१ ॥  
कर्णधारैर्गृहीतास्ता नावः कार्तस्वरोज्ज्वलाः ।  
सलिलं शोभयामासुः सागरस्य महोर्मिमत् ॥ ६२ ॥  
समुच्छ्रितः सितैः पोतैर्यानपात्रैस्तथैव च ।  
नौभिश्च झिल्लिकाभिश्च शुशुभे वरुणालयः ॥ ६३ ॥  
पुराण्याकाशगानीव गन्धर्वाणामितस्ततः ।  
वभ्रमुः सागरजले भैमयानानि सर्वतः ॥ ६४ ॥  
नन्दनच्छन्दयुक्तेषु यानपात्रेषु भारत ।  
नन्दनप्रतिमं सर्वं विहितं विश्वकर्मणा ॥ ६५॥  
उद्यानानि सभावृक्षा दीर्घिकाः स्यन्दनानि च ।  
निवेशितानि शिल्पानि तादृशान्येव सर्वथा ॥ ६६ ॥  
स्वर्गच्छन्देषु चान्येषु समासात्स्वर्गसंनिभाः ।  
नारायणाज्ञया वीर विहिता विश्वकर्मणा ॥ ६७ ॥  
वनेषु रुरुवुर्हृद्यं मधुरं चैव पक्षिणः ।  
मनोहरतरं चैव भैमानामतितेजसाम् ॥ ६८ ॥  
देवलोकोद्भवाः श्वेता विलेपुः कोकिलास्तदा ।  
मधुराणि विचित्राणि यदूनां काङ्क्षितानि च ॥ ६९ ॥  
चन्द्रांशुसमरूपेषु हर्म्यपृष्ठेषु बर्हिणः ।  
ननृतुर्मधुरारावाः शिखण्डिगणसंवृताः ॥ 2.88.७० ॥  
पताका यानपात्राणां सर्वाः पक्षिगणायुताः ।  
भ्रमरैरुपगीताश्च स्रग्दामासक्तवासिभिः ॥ ७१ ॥  
नारायणाज्ञया वृक्षाः पुष्पाणि मुमुचुर्भृशम् ।  
ऋतवश्चारुरूपाणि विहायसि गतास्तथा ॥ ७२ ॥  
ववौ मनोहरो वातो रतिखेदहरः सुखः ।  
रजोभिः सर्वपुष्पाणां पृक्तश्चन्दनशैत्यभृत् ॥ ७३ ॥  
शीतोष्णमिच्छतां तत्र बभूव वसुधापते ।  
वासुदेवप्रसादेन भैमानां क्रीडतां तदा ॥ ७४ ॥  
न क्षुत्पिपासा न ग्लानिर्न चिन्ता शोक एव च।  
आविवेश तदा भैमान् प्रभावाच्चक्रपाणिनः ॥ ७५ ॥  
अप्रशान्तमहातूर्या गीतनृत्योपशोभिताः ।  
बभूवुः सागरक्रीडा भैमानामतितेजसाम् ॥ ७६ ॥  
बहुयोजनविस्तीर्णं समुद्रं सलिलाशयम् ।  
रुद्धा चिक्रीडुरिन्द्राभा भैमाः कृष्णाभिरक्षिताः ॥ ७७ ॥  
परिच्छदस्यानुरूपं यानपात्रं महात्मनः ।  
नारायणस्य देवस्य विहितं विश्वकर्मणा ॥ ७८ ॥  
रत्नानि यानि त्रैलोक्ये विशिष्टानि विशाम्पते ।  
कृष्णस्य तानि सर्वाणि यानपात्रेऽतितेजसः ॥ ७९ ॥  
पृथक्पृथङ्निवासाश्च स्त्रीणां कृष्णस्य भारत ।  
मणिवैडूर्यचित्रास्ताः कार्तस्वरविभूषिताः ॥ 2.88.८० ॥  
सर्वर्तुकुसुमाकीर्णाः सर्वगन्धाधिवासिताः ।  
यदुसिंहैः शुभैर्जुष्टाः शकुनैः स्वर्गवासिभिः ॥ ८१ ॥  
इति श्रीमहाभारते खिलभागे हरिवंशे विष्णुपर्वणि भानुमतीहरणे अष्टाशीतितमोऽध्यायः ॥ ८८ ॥