+++
title = "११३"

+++
अर्जुन उवाच  
ततः पर्वतजालानि सरितश्च वनानि च ।  
अपश्यं समतिक्रम्य सागरं वरुणालयम् ॥ १ ॥  
ततोऽर्घ्यमुदधिः साक्षादुपनीय जनार्दनम् ।  
स प्राञ्जलिः समुत्थाय किंकरोमीति चाब्रवीत् ॥ २ ॥  
प्रतिगृह्य स तां पूजां तमुवाच जनार्दनः ।  
रथपन्थानमिच्छामि त्वया दत्तं नदीपते ॥ ३ ॥  
अथाब्रवीत् समुद्रस्तु प्राञ्जलिर्गरुडध्वजम् ।  
प्रसीद भगवन् नैवमन्योऽप्येवं गमिष्यति ॥ ४ ॥  
त्वयैव स्थापितः पूर्वमगाधोऽस्मि जनार्दन ।  
त्वया प्रवर्तिते मार्गे यास्यामि गमनायताम् ॥ ५ ॥  
अन्येऽप्येवं गमिष्यन्ति राजानो दर्पमोहिताः ।  
एवं संचिन्त्य गोविन्द यत् क्षमं तत् समाचर ॥ ६ ॥  
वासुदेव उवाच  
ब्राह्मणार्थं मदर्थ च कुरु सागर मद्वचः ।  
मदृते न पुमान् कश्चिदन्यस्त्वां धर्षयिष्यति ॥ ७ ॥  
अथाब्रवीत् समुद्रस्तु पुनरेव जनार्दनम् ।  
अभिशापभयाद् भीतो बाढमेवं भविष्यति ॥ ८ ॥  
शोषयाम्येष मार्गं ते येन त्वं कृष्ण यास्यसि ।  
रथेन सह सूतेन सध्वजेन तु केशव ॥ ९ ॥  
वासुदेव उवाच  
मया दत्तो वरः पूर्वं न शोषं यास्यसीति ह ।  
मानुषास्ते न जानीयुर्विविधान् रत्नसंचयान ॥ १० ॥  
जलं स्तम्भय साधो त्वं ततो यास्याम्यहं रथी।  
न च कश्चित् प्रमाणं ते रत्नानां वेत्स्यते नरः ॥ ११ ॥  
सागरेण तथेत्युक्ते प्रस्थिताः स्मो जलेन वै ।  
स्तम्भितेन पथा भूमौ मणिवर्णेन भास्वता ॥ १२ ॥  
ततोऽर्णवं समुत्तीर्य कुरूनप्युत्तरान् वयम् ।  
क्षणेन समतिक्रान्ता गन्धमादनमेव च ॥ १३ ॥  
ततस्तु पर्वताः सप्त केशवं समुपस्थिताः ।  
जयन्तो वैजयन्तश्च नीलो रजतपर्वतः ॥ १४ ॥  
महामेरुः सकैलास इन्द्रकूटश्च नामतः ।  
बिभ्राणा वर्णरूपाणि विविधान्यद्भुतानि च ॥ १५ ॥  
उपस्थाय च गोविन्दं किं कुर्मेत्यब्रुवंस्तदा ।  
तांश्चैव प्रतिजग्राह विधिवन्मधुसूदनः ॥ १६ ॥  
तानुवाच हृषीकेशः प्रणामावनतान् स्थितान् ।  
विवरं गच्छतो मेऽद्य रथमार्गः प्रदीयताम् ॥ १७ ॥  
ते कृष्णस्य वचः श्रुत्वा प्रतिगृह्य च पर्वताः ।  
प्रददुः कामतो मार्गं गच्छतो भरतर्षभ ॥ १८ ॥  
तत्रैवान्तर्हिताः सर्वे तदाश्चर्यतरं मम ।  
असक्तं च रथो याति मेघज्ञालेष्विवांशुमान् ॥ १९ ॥  
सप्त द्वीपान् ससिन्धुश्च सप्त सप्त गिरीनथ ।  
लोकालोकं तथातीत्य विवेश सुमहत्तमः ॥ २० ॥  
ततः कदाचिद् दुःखेन रथमूहुस्तुरङ्गमाः ।  
पङ्कभूतं हि तिमिरं स्पर्शाद् विज्ञायते नृप ॥ २१ ॥  
अथ पर्वतभूतं तत् तिमिरं समपद्यत ।  
तदासाद्य महाराज निष्प्रयत्ना हयाः स्थिताः ॥ २२ ॥  
ततश्चक्रेण गोविन्दः पाटयित्वा तमस्तदा ।  
आकाशं दर्शयामास रथपन्थानमुत्तमम् ॥ २३ ॥  
निष्क्रम्य तमसस्तस्मादाकाशे दर्शिते तदा ।  
भविष्यामीति संज्ञा मे भयं च विगतं मम ॥ २४ ॥  
ततस्तेजः प्रज्वलितमपश्यं तत् तदाम्बरे।  
सर्वलोकं समाविश्य स्थितं पुरुषविग्रहम्॥२५॥  
तं प्रविष्टो हृषीकेशो दीप्तं तेजोनिधिं तदा ।  
रथ एव स्थितश्चाहं स च ब्राह्मणसत्तमः ॥ २६ ॥  
स मुहूर्तात् ततः कृष्णो निश्चक्राम तदा प्रभुः ।  
चतुरो बालकान् गृह्य ब्राह्मणस्यात्मजांस्तदा ॥ २७ ॥  
प्रददौ ब्राह्मणायाथ पुत्रान् सर्वाञ्जनार्दनः ।  
त्रयः पूर्वं हृता ये च सद्योजातश्च बालकः ॥ २८ ॥  
प्रहृष्टो ब्राह्मणस्तत्र पुत्रान् दृष्ट्वा पुनः प्रभो ।  
अहं च परमप्रीतो विस्मितश्चाभवं तदा ॥ २९ ॥  
ततो वयं पुनः सर्वे ब्राह्मणस्य च ते सुताः।  
यथा गता निवृ्त्ताः स्म तथैव भरतर्षभ॥३०॥  
ततः स्म द्वारकां प्राप्ताः क्षणेन नृपसत्तम्  
असम्प्राप्तेऽर्धदिवसे विस्मितोऽहं पुनः पुनः ॥ ३१ ॥  
सपुत्रं भोजयित्वा तु द्विजं कृष्णो महायशाः ।  
धनेन वर्धयित्वा च गृहं प्रास्थापयत् तदा ॥ ३२ ॥