+++
title = "०७८"

+++
उमोवाच  
सर्वज्ञाहं यदा भर्तुः प्रसादेन शुचिस्मिते ।  
तदा पुरा ममादिष्टो दृष्टः पुण्यविधिः शुभः ॥ १ ॥  
सनातनः पुण्यविधिरिति बुद्ध्यावगम्यताम् ।  
महादेवप्रसादेन मया दृष्टस्त्वरुन्धति ॥ २ ॥  
पुण्यकानि च सर्वाणि चीर्णवत्यस्म्यनिन्दिते ।  
अनुज्ञया भगवतो भर्तुः शर्वस्य धीमतः ॥ ३ ॥  
सतीत्वं धर्मचरणं यस्या नित्यमखण्डितम् ।  
पुण्यकानां विधिस्तस्याः पुराणैः परिकीर्तितः ॥ ४ ॥  
दानोपवासपुण्यानि सुकृतान्यप्यरुन्धति ।  
निष्फलान्यसतीनां हि पुण्यकानि तथा शुभे ॥ ५ ॥  
या वञ्चयन्ति भर्तारं योनिदुष्टाश्च याः स्त्रियः ।  
योनिदोषात्पुण्यफलं नाश्नन्ति निरयङ्गमाः ॥ ६ ॥  
साध्व्यो जगद् धारयन्ति सुशीलाः पतिदेवताः ।  
अनन्या धर्मनित्याश्च सतीपन्थानमाश्रिताः ॥ ७ ॥  
अवाग्दुष्टा शौचयुक्ता धृतिमत्यः शुभव्रताः ।  
सततं साधुवादिन्यो धारयन्ति जगत् खलु ॥ ८ ॥  
व्याधितः पतितो वापि दीनो वापि कथञ्चन ।  
अकार्यकारिणं वापि पतितं वापि निर्गुणम्।  
स्त्री पतिं तारयत्येव तथाऽऽत्मानं शुभानने ॥ 2.78.१० ॥  
योनिदुष्टस्त्रियो नास्ति प्रायश्चित्तं हतैव सा ।  
वाग्दुष्टे विहितं सद्भिः प्रायश्चित्तं पुरातने ॥ ११ ॥  
भर्तुश्छन्देन कर्तव्यं व्रतकं सर्वदा स्त्रिया ।  
उपवासोऽपि वा सत्ये काङ्क्षन्त्या सुकृतां गतिम्॥ १२॥  
कल्पान्तरसहस्रेषु न स्त्री सा लभते गतिम् ।  
तिर्यग्योनिसहस्रेषु पच्यते योनिविप्लवात् ॥ १३ ॥  
यदि सा नाम मानुष्यं स्त्री लभेदसती सती ।  
चण्डालयोनौ दुर्मेधा जायते कुक्कुराशना ॥ १४ ॥  
भर्ता देवः सदा स्त्रीणां सद्भिर्दृष्टस्तपोधने ।  
यस्या हि तुष्यते भर्ता सा सती धर्मचारिणी ॥ १५ ॥  
कौतूहलहतानां तु स्त्रीणां लोको न शोभनः ।  
भर्तर्येव मनो यासां सद्भावेन व्यवस्थितम् ॥ १६ ॥  
कर्मणा मनसा वाचा पतिं नातिचरन्ति याः ।  
तासां पुण्यफलं सौम्ये पुण्यकैः समुदाहृतम्॥ १७ ॥  
पुण्यकानां विधिं कृत्स्नं स्वर्लोकप्रतिशोभने ।  
निबोध सह सर्वाभिर्दृष्टो यस्तपसा मया ॥ १८ ॥  
स्नात्वा स्त्री प्रातरुत्थाय पतिं विज्ञापयेत् सती । ।  
उपवासार्थमथ वा व्रतकार्थं धृतव्रते ॥ १९ ॥  
श्वशुराभ्यां च चरणौ सततं सत्तमस्य च ।  
ग्रहायौदुम्बरं पात्रं सकुशं साक्षतं तथा ॥ 2.78.२० ॥  
गोशृङ्गं दक्षिणं सिच्य प्रतिगृह्णीत तज्जलम् ।  
ततो भर्तुः सती दद्यात् स्नातस्य प्रयतस्य च ॥ २१ ॥  
आत्मनोऽपि निषेक्तव्यं ततः शिरसि तज्जलम् ।  
त्रैलोक्यसर्वतीर्थेषु स्नानमेतदुदाहृतम् ॥ २२ ॥  
उपवासेषु कर्तव्यमेतद्धि व्रतकेषु च ।  
स्नानमेतद्धि सामान्यं स्त्रीणां पुंसां च भामिनि ॥ २३ ॥  
अरुन्धति मया दृष्टं तपसा हरतेजसा ।  
अशल्यविद्धं शयनमासनं च तथाविधम् ॥ २४ ॥  
स्वयं प्रक्षालनं चापि पादयोरनुशब्दितम् ।  
अश्रुप्रपातो रोषश्च कलहश्च कृतः सति ।  
उपवासाद् व्रताद् वापि सद्यो भ्रंशयति स्त्रियः ॥२५॥  
शुक्लमेव सदा वासः प्रशस्तं चन्द्रसम्भवे ।  
अन्तर्वासोऽपरं चैव उपवासे व्रते तथा ॥ २६ ॥  
पादुकार्थं तृणैः कार्यं सर्वदा व्रतके सति ।  
उपवासेऽपि च विधिरेष एव प्रवर्तितः ॥ २७ ॥  
अञ्जनं रोचनं चापि गन्धान् सुमनसस्तथा ।  
व्रतके चोपवासे च नित्यमेव विवर्जयेत् ॥ २८ ॥  
दन्तकाष्ठं शिरःस्नानमुद्वर्तनमथापि वा ।  
विवर्जितं मृदा सर्वं शौचार्थं तु विधीयते ॥ २९ ॥  
बिल्वामृतफलैर्नित्यं श्रीफलैश्च समाचरेत् ।  
प्रक्षालनं वै शिरसः सदामृन्मिश्रितैर्जलैः ॥ 2.78.३० ॥  
शिरसोऽभ्यञ्जनं सौम्ये नैव तावत् प्रशस्यते ।  
न पादयोर्न गात्रस्य स्नेहेनेति स्थितिः स्मृता ॥ ३१ ॥  
गोयानमुष्ट्रयानं च खरयानं च वर्जितम् ।  
नग्नस्नानं च सततं व्रते चाप्युपवासके ॥ ३२ ॥  
नदीजलं प्रस्रवजं प्रशस्तं सोमनन्दिनि ।  
शुभे तडागे वाप्यादौ विस्तीर्णे जलजायुते ॥ ३३ ॥  
गत्वा स्नानं प्रशस्तं तु सदैव खलु सर्वथा ।  
अलाभे त्ववरुद्धा स्त्री घटस्नानं समाचरेत् ॥ ३४ ॥  
नवैश्च कुम्भैः स्नातव्यं विधिरेष पुरातनः ।  
स्नानं च कार्यं शिरसा तपःफलमवाप्नुयात् ॥ ३५॥  
इति श्रीमहाभारते खिलभागे हरिवंशे विष्णुपर्वणि पारिजातहरणे पुण्यकविधौ अष्टसप्ततितमोऽध्यायः ॥ ७८ ॥