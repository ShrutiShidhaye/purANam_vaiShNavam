+++
title = "०५५"

+++
जनमेजय उवाच  
विदर्भनगराद् याते शक्रतुल्यपराक्रमे ।  
किमर्थं गरुडो नीतः किं च कर्म चकार सः ॥ १ ॥  
न चारुरोह भगवान् वैनतेयं महाबलम् ।  
एतन्मे संशयं ब्रह्मन् ब्रूहि तत्त्वं महामुने ॥ २ ॥  
वैशम्पायन उवाच  
शृणु राजन् सुपर्णेन कृतं कर्मातिमानुषम् ।  
विदर्भनगरीं गत्वा वैनतेयो महाद्युतिः ॥ ३ ॥  
असम्प्राप्ते च नगरीं मथुरां मधुसूदने ।  
मनसा चिन्तयामास वैनतेयो महाद्युतिः ॥ ४ ।  
यदुक्तं देवदेवेन नृपाणामग्रतः प्रभो ।  
यास्यामि मथुरां रम्यां भोजराजेन पालिताम् ॥ ५ ॥  
इति तद्वचनस्यान्ते गमिष्येति विचिन्तयन् ।  
कृताञ्जलिपुटः श्रीमान् प्रणिपत्याब्रवीदिदम् ॥ ६ ॥  
गरुड उवाच  
देव यास्यामि नगरीं रैवतस्य कुशस्थलीम् ।  
रैवतं च गिरिं रम्यं नन्दनप्रतिमं वनम् ॥ ७ ॥  
रुक्मिणोद्वासितां रम्यां शैलोदधितटाश्रयाम् ।  
वृक्षगुल्मलताकीर्णां पुष्परेणुविभूषिताम् ॥ ८ ॥  
गजेन्द्रभुजगाकीर्णामृक्षवानरसेविताम् ।  
वराहमानुषाक्रान्तां मृगयूथैरनेकशः ॥ ९ ॥  
तां समन्तात् समालोक्य वासार्थं ते क्षमां क्षमा ।  
यदि स्याद् भवतो रम्या प्रशस्ता नगरीति च ॥ 2.55.१० ॥  
कण्टकोद्धरणं कृत्वा आगमिष्ये तवान्तिकम् ।  
वैशम्पायन उवाच  
एवं विज्ञाप्य देवेशं प्रणिपत्य जनार्दनम् ॥ ११ ॥  
जगाम पतगेन्द्रोऽपि पश्चिमाभिमुखो बली ।  
कृष्णोऽपि यदुभिः सार्द्धं विवेश मथुरां पुरीम् ॥ १२ ।  
स्वैरिण्य उग्रसेनश्च नागराश्चैव सर्वशः ।  
प्रत्युद्गम्यार्चयन् कृष्णं प्रहृष्टजनसंकुलम् ॥ १३ ॥  
जनमेजय उवाच  
श्रुत्वाभिषिक्तं राजेन्द्रं बहुभिर्वसुधाधिपैः ।  
किं चकार महाबाहुरुग्रसेनो महीपतिः ॥ १४ ॥  
वैशम्पायन उवाच  
श्रुत्वाभिषिक्तं राजेन्द्रं बहुभिः पार्थिवोत्तमैः ।  
इन्द्रेण कृतसंधानं दूतं चित्राङ्गदं कृतम् ॥ १५ ॥  
एकैकं नृपतेर्भागं शतसाहस्रसम्मितम् ।  
राजेन्द्रे त्वर्बुदं दत्तं मानवेषु च वै दश ॥ १६ ॥  
ये तत्र समनुप्राप्ता न रिक्तास्ते गृहं गताः ।  
शङ्खो यादवरूपेण प्रददौ हरिचिन्तितम् ॥ १७ ॥  
एवं निधिपतिः श्रीमान् दैवतैरनुमोदितः ।  
इति श्रुत्वात्मिकजनाल्लोकप्रवृत्तिकान्नरात् ॥ १८ ॥  
चकार महतीं पूजां देवतायतनेष्वपि ।  
वसुदेवस्य भवने तोरणोभयपार्श्वतः ॥ १९ ॥  
नटानां नृत्यगेयानि वाद्यानि च समन्ततः ।  
पताकाध्वजमालाढ्यां कारयामास वै नृपः ॥ 2.55.२० ॥  
कंसराजस्य च सभां विचित्राम्बरसुप्रभाम् ।  
पताका विविधाकारा दापयामास भोजराट् ॥ २१ ॥  
तोरणं गोपुरं चैव सुधापङ्कानुलेपनम् ।  
कारयामास राजेन्द्रो राजेन्द्रस्यासनालयम् ॥ २२ ॥  
नटानां नृत्यगेयानि वाद्यानि च समन्ततः ।  
पताका वनमालाढ्याः पूर्णकुम्भाः समन्ततः ॥ २३ ॥  
राजमार्गेषु राजेन्द्र चन्दनोदकसेचितम् ।  
वस्त्राभरणकं राजा दापयामास भूतले ॥ २४ ॥  
धूपं पार्श्वोभये चैव चन्दनागुरुगुग्गुलैः ।  
गुडं सर्जरसं चैव दह्यमानं ततस्ततः ॥ २५ ॥  
वृद्धस्त्रीजनसंघैश्च गायद्भिः स्तुतिमङ्गलम् ।  
अर्घं कृत्वा प्रतीक्षन्ते स्वेषु स्थानेषु योषितः ॥ २६ ॥  
एवं कृत्वा पुरानन्दमुग्रसेनो नराधिपः ।  
वसुदेवगृहं गत्वा प्रियाख्यानं निवेद्य च ॥ २७ ॥  
रामेण सह सम्मन्त्र्य निर्गतो रथमन्तिकम् ।  
तस्मिन्नेवान्तरे राजञ्शङ्खध्वनिरभून्महान् ॥ २८ ॥  
पाञ्चजन्यस्य निनदं श्रुत्वा मधुरवासिनः ।  
स्त्रियो वृद्धाश्च बालाश्च सूता मागधबन्दिनः ॥ २९ ॥  
विनिर्ययुर्महासेना रामं कृत्वाग्रतो नृप ।  
अर्घ्य पाद्यं पुरस्कृत्य उग्रसेनेन धीमता ॥ 2.55.३० ॥  
दृष्टिपन्थानमासाद्य उग्रसेनो महीपतिः ।  
अवतीर्य रथाच्छुभ्रात् पादमार्गेण चाग्रतः ॥ ३१ ॥  
दृष्ट्वाऽऽसीनं रथे रम्ये दिव्यरत्नविभूषितम् ।  
अङ्गेष्वाभरणं चैव दिव्यरत्नप्रभायुतम् ॥ ३२ ॥  
वनमालोरसं दिव्यं तपन्तमिव भास्करम् ।  
चामरं व्यजनं छत्रं खगेन्द्रध्वजमुच्छ्रितम् ॥ ३३ ॥  
राजलक्षणसम्पूर्णमासन्नार्कमिवोज्ज्वलम् ।  
श्रियाभिभूतं देवेशं दुर्निरीक्ष्यतरं हरिम् ॥ ३४ ॥  
दृष्ट्वा स राजा राजेन्द्र हर्षगद्गदया गिरा ।  
बभाषे पुण्डरीकाक्षं रामं बलनिषूदनम् ॥ ३५ ॥  
रथेन न मया गन्तुं युक्तपूर्वेति चिन्त्य वै ।  
अवतीर्णो महाभाग गच्छ त्वं स्यन्दनेन च ॥ ३६ ॥  
विष्णुना छद्मरूपेण गत्वेमां मथुरां पुरीम् ।  
अनुप्रकाशितात्मानं देवेन्द्रत्वं नृपार्णवे ॥ ३७ ॥  
तमहं स्तोतुमिच्छामि सर्वभावेन केशवम् ।  
प्रत्युवाच महातेजा राजानं कृष्णपूर्वजः ॥ ३८ ॥  
न युक्तं नृपते स्तोतुं व्रजन्तं देवसत्तमम् ।  
विना स्तोत्रेण संतुष्टस्तव राजञ्जनार्दनः ॥ ३९ ॥  
तुष्टस्य स्तुतिना किं ते दर्शनेन तव स्तुतिः ।  
राजेन्द्रत्वमनुप्राप्य आगतस्तव वेश्मनि ॥ 2.55.४० ॥  
न त्वया स्तुतवान्राजन्दिव्यैः स्तोत्रैरमानुषैः ।  
एवमाब्रुवमाणौ तौ सम्प्राप्तौ केशवान्तिकम् ॥ ४१ ॥  
अर्घोद्यतभुजं दृष्ट्वा स्थापयित्वा रथोत्तमम् ।  
उवाच वदतां श्रेष्ठ उग्रसेनं नराधिपम् ॥ ४२ ॥  
यन्मया चाभिषिक्तस्त्वं मथुरेशो भवत्विति ।  
न युक्तमन्यथा कर्तुं मथुराधिपते स्वयम् ॥ ४३ ॥  
अर्घ्यमाचमनीयं च पाद्यं चास्मै निवेदितम् ।  
न दातुमर्हसे राजन्नेष मे मनसः प्रियः ॥ ४४ ॥  
तवाभिप्रायं विज्ञाय ब्रवीमि नृपते वचः ।  
त्वमेव माथुरो राजा नान्यथा कर्तुमर्हसि ॥ ४५ ॥  
स्थानभागं च नृपते दास्यामि तव दक्षिणम् ।  
यथा नृपाणां सर्वेषां तथा ते स्थापितोऽग्रतः ॥ ४६ ॥  
शतसाहस्रिको भागो वस्त्राभरणवर्जितः ।  
आरुहस्व रथं शुभ्रं चामीकरविभूषितम् ॥ ४७ ॥  
चामरं व्यजनं छत्रं ध्वजं च मनुजेश्वर ।  
दिव्याभरणसंयुक्तं मुकुटं भास्करप्रभम् ॥ ४८ ॥  
धारयस्व महाभाग पालयस्व पुरीमिमाम् ।  
पुत्रपौत्रैः प्रमुदितो मथुरां परिपालय ॥ ४९ ॥  
जित्वारिगणसंघांश्च भोजवंशं विवर्द्धय ।  
देवदेवाद्यनन्ताय शौरिणे वज्रपाणिना ॥ 2.55.५० ॥  
प्रेषितं देवराजेन दिव्याभरणमम्बरम् ।  
माथुराणां च सर्वेषां भागा दीनारका दश ॥ ५१ ॥  
सूतमागधबन्दीनामेकैकस्य सहस्रकम् ।  
वृद्धस्त्रीजनसंघानां गणिकानां शतं शतम् ॥ ५२ ॥  
नृपेण सह तिष्ठन्ति विकद्रुप्रमुखाश्च ये ।  
दशसाहस्रिको भागस्तेषां धात्रा प्रकल्पितः ॥ ५३ ॥  
वैशम्पायन उवाच  
एवं सम्पूज्य राजानं माथुराणां चमूमुखे ।  
कृत्वा सुमहदानन्दां मथुरां मधुसूदनः ॥ ५४ ॥  
दिव्याभरणमाल्यैश्च दिव्याम्बरविलेपनैः ।  
दीप्यमानाः समन्ताच्च देवा इव त्रिविष्टपे ॥ ५५ ॥  
भेरीपटहनादेन शङ्खदुन्दुभिनिःस्वनैः ।  
बृंहितेन च नागानां हयानां हेषितेन च ॥ ५६ ॥  
सिंहनादेन शूराणां रथनेमिस्वनेन च ।  
तुमुलः सुमहानासीन्मेघनाद इवाम्बरे ॥ ५७ ॥  
बन्दिभिः स्तूयमानं च नमश्चक्रुरपि प्रजाः ।  
दत्त्वा दानमनन्तं च न ययौ विस्मयं हरिः ॥ ५८ ॥  
स्वभावोन्नतभावत्वाद् दृष्टपूर्वात्ततोऽधिकम् ।  
अनहंकारभावाच्च विस्मयं न जगाम ह ॥ ५९ ॥  
दीप्यमानं स्ववपुषा आयान्तं भास्करप्रभम् ।  
दृष्ट्वा मथुरवासिन्यो नमश्चक्रुः पदे पदे ॥ 2.55.६० ॥  
एष नारायणः श्रीमान् क्षीरार्णवनिकेतनः ।  
नागपर्यङ्कमुत्सृज्य प्राप्तोऽयं मथुरां पुरीम् ॥ ६१ ॥  
बद्ध्वा बलिं महावीर्यं दुर्जयं त्रिदशैरपि ।  
शक्राय प्रददौ राज्यं त्रैलोक्यं वज्रपाणये ॥ ६२ ॥  
हत्वा दैत्यगणान् सर्वान् कंसं च बलिनां वरम् ।  
भोजराजाय मथुरां दत्त्वा केशिनिषूदनः ॥ ६३ ॥  
नाभिषिक्तः स्वयं राज्ये न चासीनो नृपासने ।  
राजेन्द्रत्वं च सम्प्राप्य मथुरामाविशत्ततः ॥ ६४ ॥  
एवमन्योन्यसंजल्पं श्रुत्वा पुरनिवासिनाम्।  
बन्दिमागधसूतानामिदमूचुर्गणाधिपाः ॥ ६५ ॥  
किं वा शक्यामहे वक्तुं गुणानां ते गुणोदधे ।  
मानुषेणैकजिह्वेन प्रभावोत्साहसम्भवान् ॥ ६६ ॥  
स तत्र भोगी नागेन्द्रः कदाचिद्देव बुद्धिमान् ।  
द्विसाहस्रेण जिह्वेन वासुकिः कथयिष्यति ॥ ६७ ॥  
किं त्वद्भुतमिदं लोके मानवेन्द्रेषु भूतले ।  
न भूतं न भविष्यं च शक्रादासनमागतम् ॥ ६८ ॥  
सभावतरणं चैव कलशैरागतं स्वयम् ।  
न श्रुतं न च दृष्टं वा तेन मन्यामहेऽद्भुतम् ॥ ६९ ॥  
धन्या देवी महाभागा देवकी योषितां वरा ।  
भवन्तं त्रिदशश्रेष्ठं धृत्वा गर्भेण केशवम् ॥ 2.55.७० ॥  
कृष्णं पद्मपलाशाक्षं श्रीपुञ्जममरार्चितम् ।  
नेत्राभ्यां स्नेहपूर्णाभ्यां वीक्षते मुखपङ्कजम् ॥ ७१ ॥  
इति संजल्पमानानां शृण्वन्तौ पृथगीरितम् ।  
उग्रसेनं पुरस्कृत्य भ्रातरौ रामकेशवौ ॥ ७२॥  
प्राकारद्वारि सम्प्राप्तावर्चयामास वै तदा ।  
अर्घ्यमाचमनं दत्त्वा पाद्यं पाद्येति चाब्रवीत् ॥ ७३ ॥  
उग्रसेनस्ततो धीमान् केशवस्य रथाग्रतः ।  
प्रणम्य शिरसा कृष्णं गजमारुह्य वीर्यवान् ॥ ७४ ॥  
घनवत् तोयधारेण ववर्ष कनकाम्बुभिः ।  
घनौघैर्वर्षमाणस्तु सम्प्राप्तः पितृवेश्मनि ॥ ७५ ॥  
मथुराधिपतिः श्रीमानुवाच मधुसूदनम् ।  
राजेन्द्रत्वमनुप्राप्य युक्तं मे नृपवेश्मनि ॥ ७६ ॥  
स्थापितुं देवराजेन दत्तं सिंहासनं प्रभो ।  
नेष्यामि मथुरेशस्य सभां भुजबलार्जिताम् ॥ ७७ ॥  
प्रसादयिष्ये भगवन् न कोपं कर्तुमर्हसि ।  
देवकी वसुदेवश्च रोहिणी च विशाम्पते ॥ ७८ ॥  
न किंचित्करणे शक्ता हर्षक्लमविमोहिता ।  
कंसमाता ततो राजन्नर्चयामास केशवम् ॥ ७९ ॥  
नानादिग्देशजानीतं कंसेनोपार्जितं धनम् ।  
देशकालं समालोक्य पादयुग्मे न्यवेदयत् ॥ 2.55.८० ॥  
उग्रसेनं समाहूय उवाच श्लक्ष्णया गिरा ।  
श्रीकृष्ण उवाच  
न चाहं मथुराकाङ्क्षी न मया वित्तकाङ्क्षया ॥ ८१ ॥  
घातितस्तव पुत्रोऽयं कालेन निधनं गतः ।  
यजस्व विविधान्यज्ञान् ददस्व विपुलं धनम् ॥ ८२ ॥  
जयस्व रिपुसैन्यानि मम बाहुबलाश्रयात् ।  
त्यजस्व मनसस्तापं कंसनाशोद्भवं भयम् ॥ ८३ ॥  
नयस्व वित्तनिचयं मया दत्तं पुनस्तव ।  
इति प्राश्वास्य राजानं कृष्णस्तु हलिना सह ॥ ८४ ॥  
प्रविवेश ततः श्रीमान् मातापित्रोरथान्तिकम् ।  
आनन्दपरिपूर्णाभ्यां हृदयाभ्यां महाबलौ ॥ ८५ ॥  
पितृमात्रोस्तु पादान् वै नमश्चक्रतुरानतौ ।  
तस्मिन् मुहूर्ते नगरी मथुरा तु बभूव सा ॥ ८६ ॥  
स्वर्गलोकं परित्यज्यावतीर्णेवामरावती ।  
वसुदेवस्य भवनं समीक्ष्य पुरवासिनः ॥ ८७ ॥  
मनसा चिन्तयामासुर्देवलोकं न भूतलम् ।  
विसृज्य मथुरेशं तु महिषीसहितं तदा ॥ ८८ ॥  
भवनं वसुदेवस्य प्रविश्य बलकेशवौ ।  
न्यस्तशस्त्रावुभौ वीरौ स्वगृहे स्वैरचारिणौ ॥ ८९ ॥  
ततः कृताह्निकौ भूत्वा सुखासीनौ कथान्तरे ।  
एतस्मिन्नेव काले तु महोत्पातो बभूव ह ॥ 2.55.९० ॥  
बभ्रमुश्च घनाकाशे चेलुश्च भुवि पर्वताः ।  
समुद्राः क्षुभिताः सर्वे विभ्रान्तो भोगिनां वरः ॥९१॥  
कम्पिता यादवाः सर्वे न्युब्जाश्च पतिता भुवि ।  
तौ तान्निपतितान्दृष्ट्वा रामकृष्णौ तु निश्चलौ॥ ९२ ॥  
महता पक्षवातेन विज्ञातौ पतगोत्तमम् ।  
ददर्श समनुप्राप्तं दिव्यस्रगनुलेपनम् ॥ ९३ ॥  
प्रणम्य शिरसा ताभ्यां सौम्यरूपी कृतासनः ।  
तं दृष्ट्वा समनुप्राप्तं सचिवं साम्परायिकम् ॥ ९४ ॥  
धृतिमन्तं गरुत्मन्तमुवाच बलिसूदनः ।  
स्वागतं खेचरश्रेष्ठ सुरसेनारिमर्दन ॥ ९५ ॥  
विनताहृदयानन्द स्वागतं केशवप्रिय ।  
तमुवाच ततः कृष्णः स्थितं देहमिवापरम् ॥ ९६ ॥  
तुल्यसामर्थ्यया वाचा आसीनं विनतात्मजम् ।  
श्रीकृष्ण उवाच  
यास्यामः पतगश्रेष्ठ भोजस्यान्तःपुरं महत् ॥ ९७ ॥  
तत्र गत्वा सुखासीना मन्त्रयामो मनोगतम् ।  
वैशम्पायन उवाच  
प्रविष्टौ तौ महावीर्यौ बलदेवजनार्दनौ ॥ ९८ ॥  
वैनतेयतृतीयौ च गुह्यं मन्त्रमथाब्रुवन् ।  
अवध्योऽसौ कृतोऽस्माकं सुमहच्च रिपोर्बलम्॥ ९९ ॥  
वृतः सैन्येन महता महद्भिश्च नराधिपैः ।  
बहुलानि च सैन्यानि हन्तुं वर्षशतैरपि ॥2.55.१००॥  
न शक्ष्यामः क्षयं कर्तुं जरासंधस्य वाहिनीम् ।  
अतोऽर्थं वैनतेय त्वां ब्रवीमि मथुरां पुरीम् ॥ १०१॥  
वसतोरावयोः श्रेयो न भवेदिति मे मतिः ।  
गरुड उवाच  
देवदेवं नमस्कृत्य गतोऽहं भवतोऽन्तिकात् ॥१०२॥  
वासार्थमीक्षितुं भूमिं तव देव कुशस्थलीम् ।  
गत्वाहं खे समास्थाय समन्तादवलोक्य ताम्॥१०३॥  
दृष्ट्वाहं विबुधश्रेष्ठ पुरीं लक्षणपूजिताम्।  
सागरानूपविपुलां प्रागुदक्प्लवशीतलाम् ॥१०४॥  
सर्वतोदधिमध्यस्थामभेद्यां त्रिदशैरपि ।  
सर्वरत्नाकरवतीं सर्वकामफलद्रुमाम् ॥१०५॥  
सर्वर्तुकुसुमाकीर्णां सर्वतः सुमनोहराम् ।  
सर्वाश्रमाधिवासां च सर्वकामगुणैर्युताम् ॥ १०६॥  
नरनारीसमाकीर्णां नित्यामोदविवर्द्धिनीम् ।  
प्राकारपरिखोपेतां गोपुराट्टालमालिनीम् ॥ १०७ ॥  
विचित्रचत्वरपथां विपुलद्वारतोरणाम् ।  
यन्त्रार्गलविचित्राख्यां हेमप्राकारशोभिताम् ॥ १०८॥  
नरनागाश्वकलिलां रथसैन्यसमाकुलाम् ।  
नानादिग्देशजाकीर्णां दिव्यपुष्पफलद्रुमाम् ॥ १०९॥  
पताकाध्वजमालाढ्यां महाभवनशालिनीम् ।  
भीषणीं रिपुसंघानां मित्राणां हर्षवर्द्धनीम् ॥ 2.55.११० ॥  
मनुजेन्द्राधिवासेभ्यो विशिष्टां नगरोत्तमाम् ।  
रैवतं च गिरिश्रेष्ठं कुरु देव सुरालयम् ॥ १११ ॥  
नन्दनप्रतिमं दिव्यं पुरद्वारस्य भूषणम् ।  
कारयस्वाधिवासं च तत्र गत्वा सुरोत्तम ॥ ११२ ॥  
कुमारीणां प्रचारश्च सुरमण्यो भविष्यति ।  
नाम्ना द्वारवती ज्ञेया त्रिषु लोकेषु विश्रुता ॥ ११३॥  
भविष्यति पुरी रम्या शक्रस्येवामरावती ।  
यदि स्यात् संवृतां भूमिं प्रदास्यति महोदधिः ॥ ११४॥  
यथेष्टं विविधं कर्म विश्वकर्मा करिष्यति ।  
मणिमुक्ताप्रवालाभिर्वज्रवैदूर्यसप्रभैः ॥११५॥  
दिव्यैरभिप्राययुतैर्दिव्यरत्नैस्त्रिलोकजैः ।  
दिव्यस्तम्भशताकीर्णान् स्वर्गे देवसभोपमान् ॥ ११६॥  
जाम्बुनदमयाञ्छुभ्रान् सर्वरत्नविभूषितान् ।  
दिव्यध्वजपताकाढ्यान् देवगन्धर्वपालितान् ॥११७॥  
चन्द्रसूर्यप्रतीकाशान् प्रासादान् कारय प्रभो ।  
वैशम्पायन उवाच  
एवं कृत्वा तु संकल्पं वैनतेयोऽथ केशवम् ॥ ११८॥  
प्रणम्य शिरसा ताभ्यां निषसाद कृतासनः ।  
कृष्णोऽपि रामसहितो विचिन्त्य हितमीरितम्॥ ११९॥  
प्रकाशकर्तुकामौ तौ विसृज्य विनतात्मजम् ।  
सत्कृत्य विधिवद् राजन् महार्हवरभूषणैः ॥2.55.१२०॥  
मोदेते सुखिनौ तत्र सुरलोके यथामरौ ।  
तस्य तद् वचनं श्रुत्वा भोजराजो महायशाः ॥ १२१ ॥  
कृष्णं स्नेहेन विस्रब्धं बभाषे वचनामृतम् ।  
कृष्ण कृष्ण महाबाहो यदूनां नन्दिवर्द्धन ॥१२२॥  
श्रूयतां वचनं त्वाद्य वक्ष्यामि रिपुसूदन ।  
त्वया विहीनाः सर्वे स्म न शक्ताः सुखमासितुम् ॥१२३॥  
पुरेऽस्मिन् विषयान्ते वा पतिहीना इव स्त्रियः ।  
त्वत्सनाथा वयं तात त्वद्बाहुबलमाश्रिताः ॥१२४॥  
बिभीमो न नरेन्द्राणां सेन्द्राणामपि मानद ।  
विजयाय यदुश्रेष्ठ यत्र यत्र गमिष्यसि ॥ १२५॥  
तत्र त्वं सहितोऽस्माभिर्गच्छेथा यादवर्षभ ।  
तस्य राज्ञो वचः श्रुत्वा सस्मितं देवकीसुतः ॥१२६॥  
यथेष्टं भवतामद्य तथा कर्तास्म्यसंशयम् ॥ १२७॥  
इति श्रीमहाभारते खिलभागे हरिवंशे विष्णुपर्वणि श्रीकृष्णस्य मथुरागमनमहोत्सवो  
द्वारवतीप्रयाणसंकेतो नाम पञ्चपञ्चाशत्तमोऽध्यायः ॥ ५५ ॥