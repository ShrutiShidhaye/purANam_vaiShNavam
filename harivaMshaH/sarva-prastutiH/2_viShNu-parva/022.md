+++
title = "०२२"

+++
वैशम्पायन उवाच  
कृष्णं व्रजगतं श्रुत्वा वर्धमानमिवानलम् ।  
उद्वेगमगमत् कंसः शङ्कमानस्ततो भयम् ॥ १ ॥  
पूतनायां हतायां च कालिये च पराजिते ।  
धेनुके प्रलयं नीते प्रलम्बे च निपातिते ॥ २ ॥  
धृते गोवर्धने शैले विफले शक्रशासने ।  
गोषु त्रातासु च तथा स्पृहणीयेन कर्मणा ॥ ३ ॥  
ककुद्मिनि हतेऽरिष्टे गोपेषु मुदितेषु च ।  
दृश्यमाने विनाशे च संनिकृष्टे महाभये ॥ ४ ॥  
कर्षणे वृक्षयोश्चैव शकटस्य तथैव च ।  
अचिन्त्यं कर्म्म तच्छ्रुत्वा वर्धमानेषु शत्रुषु ॥ ५॥  
प्राप्तारिष्टमिवात्मानं मेने स मथुरेश्वरः ।  
विसंज्ञेन्द्रियभूतात्मा गतासुप्रतिमो बभौ ॥ ६ ॥  
ततो ज्ञातीन् समानाय्य पितरं चोग्रशासनः ।  
निशि स्तिमितमूकायां मथुरायां जनाधिपः ॥ ७ ॥  
वसुदेवं च देवाभं कङ्कं चाहूय यादवम्।  
सत्यकं दारुकं चैव कङ्कावरजमेव च ॥ ८ ॥  
भोजं वैतरणं चैव विकद्रुं च महाबलम् ।  
भयशङ्खं च धर्मज्ञं विपृथुं च पृथुश्रियम् ॥ ९ ॥  
बभ्रुं दानपतिं चैव कृतवर्माणमेव च ।  
भूरितेजसमक्षोभ्यं भूरिश्रवसमेव च ॥ 2.22.१० ॥  
एतान्स यादवान् सर्वानाभाष्य शृणुतेति च ।  
उग्रसेनसुतो राजा प्रोवाच मथुरेश्वरः ॥ ११ ॥  
भवन्तः सर्वकार्यज्ञा वेदेषु परिनिष्ठिताः ।  
न्यायवृत्तान्तकुशलास्त्रिवर्गस्य प्रवर्तकाः ॥ १२ ॥  
कर्तव्यानां च कर्तारो लोकस्य विबुधोपमाः ।  
तस्थिवांसो महावृत्ते निष्कम्पा इव पर्वताः ॥ १३ ॥  
अदम्भवृत्तयः सर्वे सर्वे गुरुकुलोषिताः ।  
राजमन्त्रधराः सर्वे सर्वे धनुषि पारगाः ॥ १४ ॥  
यशःप्रदीपा लोकानां वेदार्थानां विवक्षवः ।  
आश्रमाणां निसर्गज्ञा वर्णानां क्रमपारगाः ॥ १५ ॥  
प्रवक्तारः सुनियतां नेतारो नयदर्शिनाम् ।  
भेत्तारः परराष्ट्राणां त्रातारः शरणार्थिनाम् ॥ १६ ॥  
एवमक्षतचारित्रैः श्रीमद्भिरुदितोदितैः ।  
द्यौरप्यनुगृहीता स्याद्भवद्भिः किं पुनर्मही ॥ १७ ॥  
ऋषीणामिव वो वृत्तं प्रभावो मरुतामिव ।  
रुद्राणामिव वः क्रोधो दीप्तिरङ्गिरसारमिव ॥ १८ ॥  
व्यावर्तमानं सुमहद् भवद्भिः ख्यात कीर्तिभिः ।  
धृतं यदुकुलं वीरैर्भूतलं पर्वतैरिव ॥ १९ ॥  
एवं भवत्सु युक्तेषु मम चित्तानुवर्तिषु ।  
वर्धमानो ममानर्थो भवद्भिः किमुपेक्षितः ॥ 2.22.२० ॥  
एष कृष्ण इति ख्यातो नन्दगोपसुतो व्रजे ।  
वर्धमान इवाम्भोभिर्मूलं नः परिकृन्तति ॥ २१ ॥  
अनमात्यस्य शून्यस्य चारान्धस्य ममैव तु ।  
कारणान्नन्दगोपस्य स सुतो गोपितो गृहे ॥ २२ ॥  
उपेक्षित इव व्याधिः पूर्यमाण इवाम्बुदः ।  
नदन्मेघ इवोष्णान्ते स दुरात्मा विवर्धते ॥ २३ ॥  
तस्य नाहं गतिं जाने न योगं न पराक्रमम् ।  
नन्दगोपस्य भवने जातस्याद्भुतकर्मणः ॥ २४ ॥  
किं तद्भूतं समुद्भूतं देवापत्यं न विद्महे ।  
अतिदेवैरमानुष्यैः कर्मभिः सोऽनुमीयते ॥ २५ ॥  
पूतना शकुनी बाल्ये शिशुनोत्तानशायिना ।  
स्तनपानेप्सुना पीता प्राणैः सह दुरासदा ॥ २६ ॥  
यमुनाया ह्रदे नागः कालियो दमितस्तथा ।  
रसातलचरो नीतः क्षणेनादर्शनं ह्रदात् ॥ २७ ॥  
नन्दगोपसुतो योगं कृत्वा स पुनरुत्थितः ।  
चेनुकस्तालशिखरात् पातितो जीवितं विना ॥ २८ ॥  
प्रलम्बं यं मृधे देवा न शेकुरतिवर्तितुम् ।  
बालेन मुष्टिनैकेन स हतः प्राकृतो यथा ॥ २९ ॥  
वासवस्योत्सवं भङक्त्वा वर्षं वासवरोषजम् ।  
निर्जित्य गोगृहार्थाय धृतो गोवर्धनो गिरिः॥2.22.३०॥  
हतस्त्वरिष्टो बलवान् निःशृङ्गश्च कृतो व्रजे ।  
अबालो बाल्यमास्थाय रमते शिशुलीलया ॥ ३१ ॥  
प्रबन्धः कर्मणामेव तस्य गोव्रजवासिनः ।  
संनिकृष्टं भयं चैव केशिनो मम च धुवम् ॥ ३२ ॥  
भूतपूर्वश्च मे मृत्युः सततं पूर्वदैहिकः ।  
युद्धाकाङ्क्षी च स यथा तिष्ठतीह ममाग्रतः ॥ ३३ ॥  
क्व च गोपत्वमशुभं मानुष्यं मृत्युदुर्बलम् ।  
क्व च देवप्रभावेण क्रीडितव्यं व्रजे मम ॥ ३४ ॥  
अहो नीचेन वपुषाच्छादयित्वाऽऽत्मनो वपुः ।  
कोऽप्येष रमते देवः श्मशानस्य इवानलः ॥ ३५ ॥  
श्रूयते हि पुरा विष्णुः सुराणां कारणान्तरे ।  
वामनेन तु रूपेण जहार पृथिवीमिमाम् ॥ ३६ ॥  
कृत्वा केसरिणो रूपं विष्णुना प्रभविष्णुना ।  
हतो हिरण्यकशिपुर्दानवानां पितामहः ॥३७॥  
अचिन्त्यरूपमास्थाय श्वेतशैलस्य मूर्धनि ।  
भवेन च्याविता दैत्याः पुरा तत्त्रिपुरं घ्नता ॥ ३८ ॥  
चालितो गुरुपुत्रेण भार्गवोऽङ्गिरसेन वै ।  
प्रविश्य दार्दुरीं मायामनावृष्टिं चकार ह ॥ ३९ ॥  
अनन्तः शाश्वतो देवः सहस्रशिरसोऽव्ययः ।  
वाराहं रूपमास्थाय प्रोज्जहारार्णवान्मही म् ॥ 2.22.४० ॥  
अमृते निर्मिते पूर्वं विष्णुः स्त्रीरूपमास्थितः ।  
सुराणामसुराणां च युद्धं चक्रे सुदारुणम् ॥ ४१ ॥  
अमृतार्थे पुरा चापि देवदैत्यसमागमे ।  
दधार मन्दरं विष्णुरकूपार इति श्रुतिः ॥ ४२ ॥  
वपुर्वामनमास्थाय नन्दनीयं पुरा बलेः ।  
त्रिभिः क्रमैस्तु त्रींल्लोकाञ्जहार त्रिदिवालयम् ॥ ४३ ।  
चतुर्धा तेजसो भागं कृत्वा दाशरथे गृहे ।  
स एव रामसंज्ञो वै रावणं व्यनशत् तदा ॥ ४४ ॥  
एवमेव निकृत्या वै तत्तद्रूपमुपागतः ।  
साधयत्यात्मनः कार्यं सुराणामर्थसिद्धये॥४५॥  
तदेव नूनं विष्णुर्वा शक्रो वा मरुतां पतिः ।  
मत्साधनेच्छया प्राप्तो नारदो मां यदुक्तवान् ॥ ४६ ॥  
अत्र मे शङ्कते बुद्धिर्वसुदेवं प्रति ध्रुवा ।  
अस्य बुद्धिविशेषेण वयं कातरतां गताः ॥ ४७ ॥  
अहं हि खट्वाङ्गवने नारदेन समागतः ।  
द्वितीयं स हि मां विप्रः पुनरेवाब्रवीद् वचः ॥ ४८ ॥  
यस्त्वया हि कृतो यत्नः कंस गर्भकृते महान् ।  
वसुदेवेन ते रात्रौ तत्कर्म विफलीकृतम् ॥ ४९ ॥  
दारिका या त्वया रात्रौ शिलायां कंस पातिता ।  
तां यशोदासुतां विद्धि कृष्णं च वसुदेवजम् ॥ 2.22.५० ॥  
रात्रौ व्यावर्तितावेतौ गर्भौ तव वधाय वै ।  
वसुदेवेन संधाय मित्ररूपेण शत्रुणा ॥ ५१ ॥  
सा तु कन्या यशोदाया विन्ध्ये पर्वतसत्तमे ।  
हत्वा शुम्भनिशुम्भौ द्वौ दानवौ नगचारिणौ ॥ ५२ ॥  
कृताभिषेका वरदा भूतसंघनिषेविता ।  
अर्च्यते दस्युभिर्घोरैर्महाबलिपशुप्रिया ॥ ५३  
सुरापिशितपूर्णाभ्यां कुम्भाभ्यामुपशोभिता ।  
मयूराङ्गदचित्रैश्च बर्हभारैर्विभूषिता ॥ ५४ ॥  
हृष्टकुक्कुटसंनादं वनं वायसनादितम् ।  
मृगसंघैश्च सम्पूर्णमविरुद्धैश्च पक्षिभिः ॥ ५५ ॥  
सिंहव्याघ्रवराहाणां नादेन प्रतिनादितम् ।  
वृक्षगम्भीरनिबिडं कान्तारैः सर्वतो वृतम् ॥ ५६ ॥  
दिव्यभृङ्गारुचमरैरादर्शैरुपशोभितम् ।  
देवतूर्यनिनादैश्च शतशः प्रतिनादितम् ॥ ५७ ॥  
स्थानं तस्या नगे विन्ध्ये निर्मितं स्वेन तेजसा ।  
रिपूणां त्रासजननी नित्यं तत्र मनोरमे ॥ ५८ ॥  
वसते परमप्रीता देवतैरपि पूजिता।  
यस्त्वयं नन्दगोपस्य कृष्ण इत्युच्यते सुतः ॥ ५९ ॥  
अत्र मे नारदः प्राह सुमहत्कर्मकारणम् ।  
द्वितीयो वसुदेवाद् वै वासुदेवो भविष्यति ॥ 2.22.६० ॥  
स हि ते सहजो मृत्युर्बान्धवश्च भविष्यति ।  
स एव वासुदेवो वै वसुदेवसुतो बली ।  
बान्धवो धर्मतो मह्यं हृदयेनान्तको रिपुः ॥६१ ॥  
नेत्रे तुदति तस्यैव वक्त्रेणामिषगृद्धिना ॥ ६२ ॥  
वसुदेवस्तथैवायं सपुत्रज्ञातिबान्धवः ।  
छिनत्ति मम मूलानि भुङ्क्ते च मम पार्श्वतः॥६३॥  
भ्रूणहत्यापि संतार्या गोवधः स्त्रीवधोऽपि वा ।  
न कृतघ्नस्य लोकोऽस्ति बान्धवस्य विशेषतः ॥ ६४ ॥  
पतितानुगतं मार्गं निषेवत्यचिरेण सः ।  
यः कृतघ्नोऽनुबन्धेन प्रीतिं वहति दारुणाम् ॥ ६५ ।  
नरकाध्युषितः पन्था गन्तव्यस्तेन दारुणः ।  
अपापे पापहृदयो यः पापमनुतिष्ठति ॥ ६६ ॥  
अहं वा स्वजनः श्लाघ्यः स वा श्लाघ्यतरः सुतः ।  
नियमैर्गुणवृत्तेन त्वया बान्धवकाम्यया ॥ ६७ ॥  
हस्तिनां कलहे घोरे वधमृच्छन्ति वीरुधः ।  
युद्धव्युपरमे ते तु सहाश्नन्ति महावने ॥ ६८ ॥  
बान्धवानामपि तथा भेदकाले समुत्थिते ।  
वध्यते योऽन्तरप्रेप्सुः स्वजनो यदि वेतरः ॥ ६९ ॥  
कालस्त्वं हि विनाशाय मया पुष्टो विजानता ।  
वसुदेव कुलस्यास्य यद् विरोधयसे भृशम् ॥ 2.22.७० ॥  
अमर्षी वैरशीलश्च सदा पापमतिः शठः ।  
स्थाने यदुकुलं मूढ शोचनीयं त्वया कृतम् ॥ ७१ ॥  
वसुदेव वृथा वृद्ध यन्मया त्वं पुरस्कृतः ।  
श्वेतेन शिरसा वृद्धो नैव वर्षशतैर्भवेत् ॥ ७२ ॥  
यस्य बुद्धिः परिणता स वै वृद्धतरो नृणाम् ॥ ७३ ॥  
त्वं च कर्कशशीलश्च बुद्ध्या च न बहुश्रुतः ।  
केवलं वयसा वृद्धो यथा शरदि तोयदः ॥ ७४ ॥  
किं च त्वं साधु जानीषे वसुदेव वृथामते ।  
मृते कंसे मम सुतो मथुरां पालयिष्यति ॥ ७५ ॥  
छिन्नाशस्त्वं वृथावृद्धो मिथ्यात्वेवं विचारितम् ।  
जिजीविषुर्न सोऽप्यस्ति योऽवतिष्ठेन्ममाग्रतः ॥ ७६ ॥  
प्रहर्तुकामो विश्वस्ते यस्त्वं दुष्टेन चेतसा ।  
तत् ते प्रतिकरिष्येऽहं पुत्रयोस्तव पश्यतः ॥ ७७ ॥  
न मे वृद्धवधः कश्चिद् द्विजस्त्रीवध एव च ।  
कृतपूर्वः करिष्ये वा विशेषेण तु बान्धवे ॥ ७८ ॥  
इह त्वं जातसंवृद्धो मम पित्रा विवर्धितः ।  
पितृष्वसुश्च मे भर्ता यदूनां प्रथमो गुरुः ॥ ७९ ॥  
कुले महति विख्यातः प्रथिते चक्रवर्तिनाम् ।  
गुर्वर्थं पूजितः सद्भिर्महद्भिर्धर्मबुद्धिभिः ॥ 2.22.८० ॥  
किं करिष्यामहे सर्वे सत्सु वक्तव्यतां गताः ।  
यदूनां यूथमुख्यस्य यस्य ते वृत्तमीदृशम् ॥ ८१ ॥  
मद्वधो वा जयो वाथ वसुदेवस्य दुर्नयैः ।  
सत्सु यास्यन्ति पुरुषा यदूनामवगुण्ठिताः ॥ ८२ ॥  
त्वया हि मद्वधोपायं तर्कमाणेन वै मृधे ।  
अविश्वास्यं कृतं कर्म वाच्याश्च यदवः कृताः ॥ ८३ ॥  
अशाम्यं वैरमुत्पन्नं मम कृष्णस्य चोभयोः ।  
शान्तिमेकतरे शान्तिं गते यास्यन्ति यादवाः ॥ ८४ ॥  
गच्छ दानपते क्षिप्रं ताविहानयितुं व्रजात् ।  
नन्दगोपं च गोपांश्च करदान् मम शासनात् ॥ ८५ ॥  
वाच्यश्च नन्दगोपो वै करमादाय वार्षिकम् ।  
शीघ्रमागच्छ नगरं गोपैः सह समन्वितः ॥ ८९ ॥  
कृष्णसंकर्षणौ चैव वसुदेवसुतावुभौ ।  
द्रष्टुमिच्छति वै कंसः सभृत्यः सपुरोहितः ॥ ८७ ॥  
एतौ युद्धविदौ रङ्गे कालनिर्माणयोधिनौ ।  
दृढौ च कृतिनौ चैव शृणोमि व्यायतोद्यमौ ॥ ८८ ॥  
अस्माकमपि मल्लौ द्वौ सज्जौ युद्धकृतोत्सवौ ।  
ताभ्यां सह नियोत्स्येते तौ युद्धकुशलावुभौ ॥ ८९ ॥  
द्रष्टव्यौ च मयावश्यं बालौ तावमरोपमौ ।  
पितृष्वसुः सुतौ मुख्यौ व्रजवासौ वनेचरौ ॥ 2.22.९० ॥  
वक्तव्यं च व्रजे तस्मिन् समीपे व्रजवासिनाम् ।  
राजा धनुर्मखं नाम कारयिष्यति वै सुखी ॥ ९१ ॥  
संनिकृष्टे वने ते तु निवसन्तु यथासुखम् ।  
जनस्यामन्त्रितस्यार्थे यथा स्यात् सर्वमव्ययम् ॥९२ ॥  
पयसः सर्पिषश्चैव दध्नो दध्युत्तरस्य च ।  
यथाकामप्रदानाय भोज्याधिश्रयणाय च ॥ ९३ ॥  
अक्रूर गच्छ शीघ्रं त्वं तावानय ममाज्ञया ।  
संकर्षणं च कृष्णं च द्रष्टुं कौतूहलं हि मे ॥ ९४ ॥  
तयोरागमने प्रीतिः परमा मत्कृता भवेत्।  
दृष्ट्वा तु तौ महावीर्यौ तद्विधास्यामि यद्धितम् ॥ ९५ ॥  
शासनं यदि वा श्रुत्वा मम तौ परिभाषितम् ।  
नागच्छेतां यथाकालं निग्राह्यावपि तौ मम ॥ ९६ ॥  
सान्त्वमेव तु बालेषु प्रधानं प्रथमो नयः ।  
मधुरेणैव तौ मन्दौ स्वयमेवानयाशु वै ॥ ९७ ॥  
अक्रूर कुरु मे प्रीतिमेतां परमदुर्लभाम् ।  
यदि वा नोपजप्तोऽसि वसुदेवेन सुव्रत ।  
तथा कर्तव्यमेतद्धि यथा तावागमिष्यतः ॥ ९८ ॥  
एवमाक्षिप्यमाणोऽपि वसुदेवो वसूपमः ।  
सागराकारमात्मानं निष्प्रकम्पमधारयत् ॥९९॥  
वाक्छल्यैस्ताड्यमानस्तु कंसेनादीर्घदर्शिना ।  
क्षमां मनसि संधाय नोत्तरं प्रत्यभाषत ॥2.22.१००।  
ये तु तं ददृशुस्तत्र क्षिप्यमाणमनेकधा ।  
धिग्धिगित्यसकृत्ते वै शनैरूचुरवाङ्मुखाः ॥१०१॥  
अक्रूरस्तु महातेजा जानन् दिव्येन चक्षुषा ।  
जलं दृष्ट्वेव तृषितः प्रेषितः प्रीतिमानभूत् ॥१०२॥  
तस्मिन्नेव मुहूर्ते तु मथुरायाः स निर्ययौ ।  
प्रीतिमान्पुण्डरीकाक्षं द्रष्टुं दानपतिः स्वयम् ॥१०३॥  
इति श्रीमहाभारते खिलभागे हरिवंशे विष्णुपर्वणि अक्रूरप्रस्थाने द्वाविंशोऽध्यायः॥२२॥