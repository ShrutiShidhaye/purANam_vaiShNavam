+++
title = "१०५"

+++
वैशम्पायन उवाच  
ततः प्रवृद्धं युद्धं तु तुमुलं लोमहर्षणम् ।  
शम्बरस्य तु पुत्राणां रुक्मिण्या नन्दनस्य च ॥ १ ॥  
ततः क्रुद्धा महादैत्याः शरशक्तिपरश्वधान् ।  
चक्रतोमरकुन्तानि भुशुण्डीर्मुसलानि च ॥ २ ॥  
युगपत् पातयन्ति स्म प्रद्युम्नोपरि वेगिताः ।  
कार्ष्णायनिस्तु संक्रुद्धः सर्वास्त्रधनुषश्च्युतैः ॥ ३ ॥  
एकैकं पञ्चभिः क्रुद्धश्चिच्छेद रणमूर्धनि ।  
पुनरेवासुराः क्रुद्धाः सर्वे ते कृतनिश्चयाः ॥ ४ ॥  
ववृषुः शरजालानि प्रद्युम्नवधकाङ्क्षया ।  
ततः प्रकुपितोऽनङ्गो धनुरादाय सत्वरः ॥ ५ ॥  
शम्बरस्य जघानाशु दश पुत्रान् महौजसः ।  
ततोऽपरेण भल्लेन कुपितः केशवात्मजः ॥ ६ ।  
चिच्छेदाशु शिरस्तस्य चित्रसेनस्य वीर्यवान् ।  
ततस्ते हतशेषास्तु समेत्य समयुद्ध्यत ॥ ७ ॥  
शरवर्षं विमुञ्चन्तो ह्यभ्यधावञ्जिघांसितुम् ।  
ततः संधाय बाणांस्ते विमुञ्चन्तो रणोत्सुकाः ॥ ८ ॥  
क्रीडन्निव महातेजाः शिरांस्येषामपातयत् ।  
निहत्य समरे सर्वाञ्छतमुत्तमधन्विनाम् ॥ ९ ॥  
प्रद्युम्नः समराकाङ्क्षी तस्थौ संग्राममूर्धनि ।  
हतं पुत्रशतं श्रुत्वा शम्बरः क्रोधमादधे ॥ 2.105.१० ॥  
सूतं संचोदयामास रथं मे सम्प्रयोजय ।  
राज्ञो वाक्यं निशम्याथ प्रणम्य शिरसा भुवि ॥ ११ ॥  
ससैन्यं नोदयामास रथं स सुसमाहितम् ।  
युक्तमृष्यसहस्रेण सर्पयोक्त्रेण योजितम् ॥ १२ ॥  
शार्दूलचर्मसंविष्टं किङ्किणीजालमालिनम् ।  
ईहामृगगणाकीर्णं पङ्क्तिभक्तिविराजितम् ॥ १३ ॥  
ताराचित्रपिनद्धाङ्गं स्वर्णकृबरभूषितम् ।  
सुपताकमहोच्छ्रायं मृगराजोग्रकेतनम् ॥ १४ ।  
सुविभक्तवरूथं च लोहेषावज्रकूबरम् ।  
मन्दरोदग्रशिखरं चारुचामरभूषितम् ॥ १५ ॥  
नक्षत्रमालापिहितं हेमदण्डसमाहितम् ।  
विराजमानं श्रीमन्तमारोहच्छम्बरो रथम् ॥ १६ ॥  
काञ्चनं चित्रसंनाहं धनुर्गृह्य शरांस्तथा ।  
प्रस्थितः समराकाङ्क्षी मृत्युना परिचोदितः ॥ १७ ॥  
चतुर्भिः सचिवैः सार्द्धं सैन्येन महता वृतः ।  
दुर्धरः केतुमाली च शत्रुहन्ता प्रमर्दनः ॥ १८ ॥  
एतैः परिवृतोऽमात्यैर्युयुत्सुः प्रस्थितो रणे ।  
दशनागसहस्राणि रथानां द्वे शते तथा ॥ १९ ॥  
हयानां चाष्टसाहस्रैः प्रयुतैश्च पदातिनाम् ।  
एतैः परिवृतो योधैः शम्बरः प्रययौ तदा ॥ 2.105.२० ॥  
प्रयातस्य तु संग्रामे उत्पाता बहवोऽभवन्।  
गृध्रचक्राकुलं व्योम संध्याकाराभ्रनादितम् ॥ २१ ॥  
गर्जन्ति परुषं मेघा निर्घातश्चाम्बरात् पतत् ।  
शिवा विनेदुरशिवं सैन्यं संकालयन्महत् ॥ २२ ॥  
ध्श्जशीर्षेऽपतद्गृध्रः काङ्क्षन् वै दानवासृजम् ।  
रथाग्रे पतितश्चास्य कबन्धो भुवि दृश्यते ॥ २३ ॥  
चीचीकूचीति वाशन्ति शम्बरस्य रथोपरि ।  
स्वर्भानुग्रस्त आदित्यः परिघैः परिवेष्टितः ॥ २४ ॥  
स्फुरते नयनं चास्य सव्यं भयनिवेदनम् ।  
बाहुः प्रकम्पते सव्यः प्रास्खलन्रथवाजिनः ॥ २५ ॥  
ध्वाङ्क्षो मूर्घ्नि निपतितः शम्बरस्य सुरारिणः ।  
ववर्ष रुधिरं देवः शर्कराङ्गारमिश्रितम् ॥ २६ ॥  
उल्कापातसहस्राणि निपेत् रणमूर्धनि ।  
प्रतोदो न्यपतद्धस्तात् सारथेर्हययायिनः ॥ २७ ॥  
एतानचिन्तयित्वा तु उत्पातान् समुपस्थितान् ।  
प्रययौ शम्बरः क्रुद्धः प्रद्युम्नवधकाङ्क्षया ॥ २८ ॥  
भेरीमृदङ्गशङ्खानां पणवानकदुन्दुभेः ।  
युगपन्नाद्यमानानां पृथिवी समकम्पत ॥ २९ ॥  
तेन शब्देन महता संत्रस्ता मृगपक्षिणः ।  
समन्ताद् दुद्रुवुस्तस्माद् भयविक्लवचेतसः ॥ 2.105.३० ॥  
रणमध्ये स्थितः कार्ष्णिश्चिन्तयन्निधनं रिपोः ।  
सैन्यैः परिवृतोऽसंख्यैर्युद्धाय कृतनिश्चयः ॥ ३१ ॥  
क्रुद्धः शरसहस्रेण प्रद्युम्नं समताडयत् ।  
सम्प्राप्ताश्चैव तान् बाणांश्चिच्छेद कृतहस्तवत्॥३२॥  
प्रद्युम्नो धनुरादाय शरवर्षं मुमोच ह ।  
तस्मिन्सैन्येन कोऽप्यस्ति यो न विद्धः शरेण वै ॥३३॥  
प्रद्युम्नशरपातेन तत् सैन्यं विमुखीकृतम् ।  
शम्बरस्य तथाभ्याशे स्थितं संहृत्य भीतवत् ॥ ३४॥  
स्वबलं विद्रुतं दृष्ट्वा शम्बरः क्रोधमूर्च्छितः ।  
आज्ञापयामास तदा सचिवान् दानवेश्वरः ॥ ३५ ॥  
गच्छध्वं मन्नियोगेन प्रहरध्वं रिपोः सुतम् ।  
नोपेक्षणीयः शत्रुर्वै वध्यतां क्षिप्रमेष वै ॥ ३६ ॥  
उपेक्षित इव व्याधिः शरीरं नाशयेद् धुवम् ।  
तदेष दुर्मतिः पापो वध्यतां मत्प्रियेप्सया ॥ ३७ ॥  
ततस्ते सचिवाः कुद्धाः शिरसा गृह्य शासनम् ।  
शरवर्षं विमुञ्चन्तस्त्वरिता नोदयन् रथान् ॥ ३८ ॥  
तान् दृष्ट्वा धावतः संख्ये क्रुद्धो मकरकेतनः ।  
चापमुद्यम्य सम्भ्रान्तस्तस्थौ प्रमुखतो बली ॥ ३९ ॥  
दुर्धरं पञ्चविंशत्या शरैः संनतपर्वभिः ।  
बिभेद सुमहातेजाः केतुमालिं त्रिषष्टिभिः ॥ 2.105.४० ॥  
सप्तत्या शत्रुहन्तारं द्व्यशीत्या तु प्रमर्दनम् ।  
बिभेद परमामर्षी रुक्मिण्या नन्दिवर्धनः ॥ ४१ ॥  
ततस्ते सचिवाः क्रुद्धाः प्रद्युम्नं शरवृष्टिभिः।  
एकैकशो बिभेदाजौ षष्टिभिः षष्टिभिः शरैः ४२ ॥  
तानप्राप्ताञ्छरान् बाणैश्चिच्छेद मकरध्वजः ।  
ततोऽर्द्धचन्द्रमादाय दुर्द्धरस्य स सारथिम् ॥ ४३॥  
जघान पश्यतां राज्ञां सर्वेषां सैनिकस्य वै ।  
चतुर्भिरथ नाराचैः सुपर्वैः कङ्कतेजितैः ॥ ४४ ॥  
जघान चतुरः सोऽश्वान्दुर्धरस्य रथं प्रति ।  
एकेन योक्त्रं छत्रं च ध्वजमेकेन बन्धुरम् ॥ ४५ ॥  
षष्ट्या च युगचक्राक्षं चिच्छेद मकरध्वजः ।  
अथापरं शरं गृह्य कङ्कपत्रं सुतेजितम् ॥ ४६ ॥  
मुमोच हृदये तस्य दुर्द्धरस्यान्यजीविनः ।  
स गतासुर्गतश्रीको गतसत्त्वो गतप्रभः ॥ ४७ ॥  
निपपात रथोपस्थात् क्षीणपुण्य इव ग्रहः ।  
दुर्धरे निहते शूरे दानवे दानवेश्वरः ॥ ४८ ॥  
केतुमाली शरव्रातैरभिदुद्राव कृष्णजम्।  
प्रद्युम्नमथ संक्रुद्धो भ्रुकुटीभीषणाननः ॥ ४९ ॥  
कृत्वाभ्यधावत्सहसा तिष्ठ तिष्ठेति चाब्रवीत्।  
संक्रुद्धः कृष्णसूनुस्तु शरवर्षैरवाकिरत् ॥ 2.105.५० ॥  
पर्वतं वारिधाराभिः प्रावृषीव यथा घनः ।  
स विद्धो दानवामात्यः प्रद्युम्नेन धनुष्मता ॥ ५१ ॥  
चक्रमादाय चिक्षेप प्रद्युम्नवधकाङ्क्षया ।  
तं तु प्राप्तं सहस्रारं कृष्णचक्रसमद्युतिम् ॥ ५२ ॥  
निपत्योत्पत्य सहसा सर्वेषामेव पश्यताम् ।  
तेनैव तस्य चिच्छेद केतुमालेः शिरस्तदा ॥ ५३ ॥  
तद् दृष्ट्वा कर्म विपुलं रौक्मिणेयस्य देवराट् ।  
विस्मयं परमं प्राप्तः सर्वैर्देवगणैः सह ।  
गन्धर्वाप्सरसश्चैव पुष्पवर्षैरवाकिरन् ॥ ५४ ॥  
केतुमालिं हतं दृष्ट्वा शत्रुहन्ता प्रमर्दनः ।  
महाबलसमूहेन प्रद्युम्नमथ दुद्रुवे ॥ ५५ ॥  
ते गदां मुसलं चक्रं प्रासतोमरसायकान् ।  
भिन्दिपालान्कुठारांश्च भास्वरान्कूटमुद्गरान्॥ ५६ ॥  
युगपत् संक्षिपन्ति स्म वधार्थं कृष्णनन्दने ।  
सोऽपि तान्यस्त्रजालानि शस्त्रजालैरनेकधा ॥ ५७ ॥  
चिच्छेद बहुधा वीरो दर्शयन्पाणिलाघवम् ।  
गजान्सोऽभ्यहनत्कुद्धो गजारोहान्सहस्रशः॥५८॥  
रथान् सारथिभिः सार्धं हयांश्चैव ममर्द ह ।  
पातयंस्ताञ्छरव्रातैर्नाविद्धः कश्चिदीक्ष्यते ॥ ५९ ॥  
एवं सर्वाणि सैन्यानि ममन्थ मकरध्वजः ।  
नदीं प्रावर्तयद् घोरां शोणिताम्बुतरङ्गिणीम् ॥ 2.105.६० ॥  
मुक्ताहारोर्मिबहुलां मांसमेदःसपङ्किनीम्।  
छत्रद्वीपां शरावर्तां रथैः पुलिनमण्डिताम् ॥६१ ॥  
केयूरकुण्डलाकूर्मां ध्वजमत्स्यविभूषिताम् ।  
नागग्राहवतीं रौद्रामसिनक्रविभूषिताम् ॥ ६२ ॥  
केशशैवलसंछन्नां श्रोणिसूत्रमृणालिकाम् ।  
वराननसुपद्मां च हंमचामरवीजिताम् ॥ ६३ ॥  
शिरस्तिमिसमाकीर्णो शोणितौघप्रवर्तिनीम् ।  
नदीं दुस्तरणीं भीमामनङ्गेन प्रवर्तिताम् ॥ ६४ ॥  
दुष्प्रेक्षां दुर्गमां रौद्रां हीनतेजःसुदुस्तराम् ।  
शस्त्रग्राहवतीं घोरां यमराष्ट्रविवर्द्धनीम् ॥ ६५ ॥  
तत्र रुक्मिसुतः श्रीमान्विलोडयति धन्विनः ।  
शत्रुहन्तारमाश्रित्य शरानभ्यकिरद् बहून् ॥ ६६ ॥  
शत्रुहन्ता पुनः क्रुद्धो मुमोच शरमुत्तमम् ।  
प्रद्युम्नस्य समासाद्य हृदये निपपात ह ॥ ६७ ॥  
स विद्धस्तेन बाणेन प्रद्युम्नो न व्यकम्पत ।  
शक्तिं जग्राह बलवाञ्छत्रुहन्त्रे मुमूर्षवे ॥ ६८ ॥  
सा क्षिप्ता रौक्मिणेयेन शक्तिर्ज्वालाकुला रणे ।  
पपात हृदयं भित्त्वा शक्राशनिसमस्वना ॥ ६९ ॥  
स भिन्नहृच्च स्रस्ताङ्गो मुक्तमर्मास्थिबन्धनः ।  
पपात रुधिरोद्गारी शत्रुहन्ता महाबलः ॥ 2.105.७० ॥  
पतितं शत्रुहन्तारं दृष्ट्वा तस्थौ प्रमर्दनः ।  
जग्राह मुसलं सोऽथ वचनं चेदमाददे ॥ ७१ ॥  
तिष्ठ किं प्राकृतैरेभिः करिष्यसि रणप्रियः ।  
मां योधयस्व दुर्बुद्धे ततस्त्वं न भविष्यसि ॥ ७२ ॥  
वृष्णिवंशकुले जातः शत्रुरस्मत्पिता तव ।  
पुत्रं हन्तास्त्वहं तस्य ततोऽसौ निहतो भवेत्॥ ७३ ॥  
मृतेन तेन दुर्बुद्धे सर्वदेवक्षयो भवेत् ।  
दैतेया दानवाः सर्वे मोदन्तां हतशत्रवः ॥७४॥  
हते त्वयि ममास्त्रेण त्वत्समुत्थैश्च शोणितैः ।  
शम्बरस्य तु पुत्राणां करोम्युदकसत्क्रियाम् ॥ ७५ ॥  
अद्य सा भीष्मकसुता करुणं विलपिष्यति ।  
निहतं त्वां च श्रुत्वैव यौवनस्थं गतायुषम् ॥ ७६ ॥  
स ते पिता चक्रधरो निष्फलाशो भविष्यति ।  
हतं त्वां स विदित्वाथ प्राणांस्त्यक्ष्यति मन्दधीः॥ ७७ ॥  
इत्युक्त्वा परिघेणाशु ताडयद्रुक्मिणीसुतम्।  
ताडितो हि महातेजा रौक्मिणेयः प्रतापवान् ॥ ७८ ॥  
दोर्भ्यामुत्क्षिप्य तस्यैव रथ मह्यां व्यचूर्णयत्।  
सोऽवप्लुत्य रथात्तस्मात्पदातिरवतस्थिवान्॥७९॥  
तां गदां गृह्य सहसा रौक्मिणेयमुपाद्रवत् ।  
तयैव गदया कामः प्रमर्दनमपोथयत् ॥ 2.105.८० ॥  
हते प्रमर्दने दैत्ये दृष्ट्वा सर्वे प्रदुद्रुवुः ।  
न शक्ताः प्रमुखे स्थातुं सिंहत्रासाद् गजा इव ॥ ८१ ॥  
सारमेयं यथा दृष्ट्वाविगणो वै पलायते ।  
तथा सेना विषीदन्ती प्रद्युम्नस्य भयार्दिता ॥ ८२ ॥  
क्षतजादिग्धवस्त्रा वै मुक्तकेशा विशोभना ।  
रजस्वलेव युवतिः सेना समवगूहते ॥ ८३ ॥  
मदनशरविभिन्ना सैनिकानभ्ययायाद्  
युवतिसदृशवेषा साध्वसैः पीड्यमाना ।  
रतिसमरमशक्ता वीक्षितुं सोच्छ्वसन्ती  
स्वगृहगमनकामा नेच्छते स्थातुमत्र ॥ ८४ ॥  
इति श्रीमहाभारते खिलभागे हरिवंशे विष्णुपर्वणि शम्बरसैन्यभङ्गो नाम पञ्चाधिकशततमोऽध्यायः ॥ १०५ ॥