+++
title = "०६२"

+++
राजोवाच  
भूय एव तु विप्रर्षे बलदेवस्य धीमतः ।  
माहात्म्यं श्रोतुमिच्छामि शेषस्य धरणीभृतः ॥ १ ॥  
अतीव बलदेवं तं तेजोराशिमनिर्जितम् ।  
कथयन्ति महात्मानं ये पुराणविदो जनाः ॥ २ ॥  
तस्य कर्माण्यहं विप्र श्रोतुमिच्छामि तत्त्वतः ।  
अनन्तं यं विदुर्नागमादिदेवं महौजसम् ॥ ३ ॥  
वैशम्पायन उवाच  
पुराणे नागराजोऽसौ पठ्यते धरणीधरः ।  
शेषस्तेजोनिधिः श्रीमानकम्प्यः पुरुषोत्तमः ॥ ४ ॥  
योगाचार्यो महावीर्यो देवमन्त्रमुखो बली ।  
जरासंधं गदायुद्धे जितवान् यो न चावधीत् ॥ ५ ॥  
बहवश्चैव राजानः प्रथिताः पृथिवीतले ।  
अन्वयुर्मागधं सर्वे ते चापि विजिता रणे ॥ ६ ॥  
नागायुतबलप्राणो भीमो भीमपराक्रमः ।  
असकृद् बलदेवेन बाहुयुद्धे पराजितः ॥ ७ ॥  
दुर्योधनस्य कन्यां तु हरमाणो न्यगृह्यत ।  
साम्बो जाम्बवतीपुत्रो नगरे नागसाह्वये ॥ ८ ॥  
राजभिः सर्वतो रुद्धे हरमाणो बलात् किल ।  
तदुपश्रुत्य संरुद्धमाजगाम महाबलः ॥ ९ ॥  
रामस्तस्य तु मोक्षार्थमागतो नालभच्च तम् ।  
ततश्चुक्रोध बलवानद्भुतं चाकरोन्महत् ॥ 2.62.१० ॥  
अनिवार्यमभेद्यं च दिव्यमप्रतिमं बले ।  
लाङ्गलास्त्रं समुद्यम्य ब्रह्ममन्त्राभिमन्त्रितम् ॥ ११ ॥  
प्राकारवप्रे विन्यस्य पुरस्य च महाद्युतिः ।  
प्रक्षेप्तुमैच्छद् गङ्गायां नगरं कौरवस्य तत् ॥ १२ ॥  
तद् विघूर्णितमालक्ष्य पुरं दुर्योधनो नृपः ।  
साम्बं निर्यातयामास सभार्यं तस्य धीमतः ॥ १३ ॥  
ददौ शिष्यं तदाऽऽत्मानं रामस्य सुमहात्मनः ।  
गदायुद्धे कुरुपतिं शिष्यं जग्राह तं च सः ॥ १४ ॥  
ततः प्रभृति राजेन्द्र पुरमेतद् विघूर्णितम् ।  
आवर्जितमिवाभाति गङ्गामभिमुखं नृप ॥ १५ ॥  
इदमत्यद्भुतं कर्म रामस्य कथितं भुवि ।  
भाण्डीरे कथितं राजन् यत् कृतं शौरिणा पुरा ॥ १६ ॥  
प्रलम्बं मुष्टिनैकेन यज्जघान हलायुधः ।  
धेनुकं तु महावीर्यं चिक्षेप नगमूर्द्धनि ।  
स गतायुः पपातोर्व्यां दैत्यो गर्दभरूपधृक् ॥ १७ ॥  
लवणजलगमा महानदी द्रुतजलवेगतरङ्गमालिनी ।  
नगरमभिमुखं यदा हृता हलविधृता यमुना यमस्वसा ॥ १८ ॥  
बलदेवस्य माहात्म्यमेतत् ते कथितं मया ।  
अनन्तस्याप्रमेयस्य शेषस्य धरणीभृतः ॥ १९ ॥  
इति पुरुषवरस्य लाङ्गलेर्बहुविधमुत्तममन्यदेव च ।  
यदकथितमिहाद्य कर्म ते तदुपलभस्व पुराणविस्तरात् ॥ 2.62.२० ॥  
इति श्रीमहाभारते खिलभागे हरिवंशे विष्णुपर्वणि बलदेवमाहात्म्ये द्विषष्टितमोऽध्यायः ॥ ६२ ॥