+++
title = "१२३"

+++
वैशम्पायन उवाच  
मृतमित्यभिविज्ञाय ज्वरं शत्रुनिषूदनः ।  
कृष्णो भुजबलाभ्यां तु चिक्षेपाथ महीतले ॥ १ ॥  
मुक्तमात्रः स बाहुभ्यां कृष्णदेहं विवेश ह ।  
अमुक्त्वा विग्रहं तस्य कृष्णस्याप्रतिमौजसः ॥ २ ॥  
स ह्याविष्टस्तथा तेन ज्वरेणाप्रतिमौजसा ।  
कृष्णः स्खलन्निव मुहुः क्षितौ गाढं व्यवर्तत ॥ ३ ॥  
जृम्भते श्वसते चैव वल्गते च पुनः पुनः ।  
रोमाञ्चोत्थितगात्रश्च निद्रया चाभिभूयते ॥ ४ ॥  
ततः स्थैर्यं समालम्ब्य कृष्णः परपुरंजयः ।  
विकुर्वति महायोगी जम्भमाणः पुनः पुनः ॥ ५ ॥  
ज्वराभिभूतमात्मानं विज्ञाय पुरुषोत्तमः ।  
सोऽसृजज्ज्वरमन्यं तु पूर्वज्वरविनाशनम् ॥ ६ ॥  
घोरं वैष्णवमत्युग्रं सर्वप्राणिभयंकरम् ।  
संसृष्टवान् स तेजस्वी तं ज्वरं भीमविक्रमम् ॥ ७ ॥  
ज्वरः कृष्णविसृष्टस्तु गृहीत्वा तं ज्वरं बलात् ।  
कृष्णाय हृष्टः प्रायच्छत्तं जग्राह ततो हरिः ॥ ८ ॥  
ततस्तं परमक्रुद्धो वासुदेवो महाबलः ।  
स्वगात्रात् स्वज्वरेणैव निष्कासयत वीर्यवान् ॥ ९ ॥  
आविध्य भूतले चैनं शतधा कर्तुमुद्यतः ।  
व्याघोषत ज्वरस्तत्र भोः परित्रातुमर्हसि ॥ 2.123.१० ॥  
आविध्यमाने तस्मिंस्तु कृष्णेनामिततेजसा ।  
अशरीरा ततो वाणी ह्यन्तरिक्षादभाषत ॥ ११ ॥  
कृष्ण कृष्ण महाबाहो यदूनां नन्दिवर्धन ।  
मा वधीर्ज्वरमेनं तु रक्षणीयस्त्वयानघ ॥ १२ ॥  
इत्येवमुक्ते वचने तं मुमोच हरिः स्वयम् ।  
भूतभव्यभविष्यस्य जगतः परमो गुरुः ॥ १३ ॥  
कृष्णस्य पादयोर्मूर्ध्ना शरणं सोऽगमज्ज्वरः ।  
एवं मुक्तो हृषीकेशं ज्वरो वाक्यमथाब्रवीत् ॥ १४ ॥  
शृणुष्व मम गोविन्द विज्ञाप्यं यदुनन्दन ।  
यो मे मनोरथो देव तं त्वं कुरु महाभुज ॥ १५ ॥  
अहमेको ज्वरस्तात नान्यो लोके ज्वरो भवेत्।  
त्वत्प्रसादाद्धि देवेश वरमेनं वृणोम्यहम् ॥ १६ ॥  
देव उवाच  
एवं भवतु भद्रं ते यथा त्वं ज्वर काङ्क्षसे ।  
वरार्थिनां वरो देयो भवांश्च शरणं गतः ॥ १७ ॥  
एक एव ज्वरो लोके भवानस्तु यथा पुरा ।  
योऽयं मया ज्वरः सृष्टो मय्येवैष प्रलीयताम् ॥ १८ ॥  
वैशम्पायन उवाच  
एवमुक्ते तु वचने ज्वरं प्रति महायशाः ।  
कृष्णः प्रहरतां श्रेष्ठः पुनर्वाक्यमुवाच ह ॥ १९ ॥  
वासुदेव उवाच  
शृणुष्व ज्वर संदेशं यथा लोके चरिष्यसि ।  
सर्वजातिषु विश्रब्धं यथा स्थावरजङ्गमे ॥ 2.123.२० ॥  
त्रिधा विभज्य चात्मानं मत्प्रियं यदि काङ्क्षसे ।  
चतुष्पादान् भजैकेन द्वितीयेन च स्थावरान् ॥ २१ ॥  
तृतीयो यश्च ते भागो मानुषेषूपपत्स्यते ।  
त्रिधाभूतं वपुः कृत्वा पक्षिषु त्वं भव ज्वर ॥ २२ ॥  
चतुर्थो यस्तृतीयस्य भविष्यति स ते धुवम् ।  
एकान्तरस्तृतीयस्तु स वै चातुर्थिको ज्वरः ॥ २३ ॥  
मानुषेष्वभिभेदेन वस त्वं प्रविभज्य वै ।  
जातिष्वथावशेषासु निवस त्वं शृणुष्व मे ॥ २४ ॥  
वृक्षेषु कीटरूपेण तथा संकोचपत्रकः ।  
पाण्डुपत्रश्च विख्यातः फलेष्वप्तुर्यमेव च ॥ २५ ॥  
अपां तु नीलिकां विद्याच्छिखोद्भेदेन बर्हिणाम्।  
पद्मिन्यादौ हिमो भूत्वा पृथिव्यामपि चोषरः ॥ २६ ॥  
गैरिकः पर्वतेष्वेव मत्प्रसादाद् भविष्यसि ।  
गोष्वपस्मारको भूत्वा खोरकश्च भविष्यसि ॥२७ ॥  
एवं त्वं बहुरूपेण भविष्यसि महीतले ।  
दर्शनात् स्पर्शनाच्चापि प्राणिनां वधमेष्यसि ॥ २८ ॥  
ऋते देवमनुष्याणां नान्यस्त्वा विसहिष्यति ।  
वैशम्पायन उवाच  
कृष्णस्य वचनं श्रुत्वा ज्वरो हृष्टमना ह्यभूत् ॥ २९ ॥  
प्रोवाच वचनं किंचित् प्रणमित्वा कृताञ्जलिः ।  
ज्वर उवाच  
सर्वजातिप्रभुत्वेन कृतो धन्योऽस्मि माधव ॥ 2.123.३० ॥  
भूयश्च ते बलः कर्तुमिच्छामि षुरुषर्षभ ।  
तदाज्ञापय गोविन्द किं करोमि महाभुज ॥ ३१ ॥  
अहमसुरकुलप्रमाथिना त्रिपुरहरेण हरेण निर्मितः ।  
रणशिरसि विनिर्जितस्त्वया प्रभुरसि देव तवास्मि किंकरः ॥ ३२ ॥  
धन्योऽस्म्यनुगृहीतोऽस्मि यत् त्वया मत्प्रियं कृतम्।  
आज्ञापय प्रियं किं ते चक्रायुध करोम्यहम् ॥ ३३ ॥  
वैशम्पायन उवाच  
ज्वरस्य वचनं श्रुत्वा वासुदेवोऽब्रवीद् वचः ।  
अभिसंधिं शृणुष्वाद्य यत् त्वां वक्ष्यामि निश्चयात्॥३४॥  
श्रीभगवानुवाच  
महाहवे तव मम च द्वयोरिमं पराक्रमं भुजबलकेवलास्त्रयोः ।  
प्रणम्य मामेकमनाः पठेत् तु यः स वै भवेज्ज्वर विगतज्ज्वरो नरः ॥ ३५ ॥  
त्रिपाद् भस्मप्रहरणस्त्रिशिरा नवलोचनः ।  
स मे प्रीतः सुखं दद्यात् सर्वामयपतिर्ज्वरः ॥ ३६ ॥  
आद्यन्तवन्तः कवयः पुराणाः सूक्ष्मा बृहन्तोऽप्यनुशासितारः ।  
सर्वाञ्ज्वरान् घ्नन्तु मयानिरुद्धप्रद्युम्नसंकर्षणवासुदेवाः ॥ ३७ ॥  
वैशम्पायन उवाच  
एवमुक्तस्तु कृष्णेन ज्वरः साक्षान्महान्मना ।  
प्रोवाच यदुशार्दूलमेवमेतद् भविष्यति ॥ ३८ ॥  
वरं लब्ध्वा ज्वरो हृष्टः कृष्णाच्च समयं पुनः ।  
प्रणम्य शिरसा कृष्णमपक्रान्तस्ततो रणात् ॥ ३९ ॥  
इति श्रीमहाभारते खिलभागे हरिवंशे विष्णुपर्वणि ज्वरकृष्णसंवादे त्रयोविंशत्यधिकशततमोऽध्यायः ॥ १२३ ॥