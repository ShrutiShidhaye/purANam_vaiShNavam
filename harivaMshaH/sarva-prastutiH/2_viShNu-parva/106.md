+++
title = "१०६"

+++
वैशम्पायन उवाच  
शम्बरस्तु ततः क्रुद्धः सूतमाह विशाम्पते ।  
शत्रुप्रमुखतो वीर रथं मे वाहय द्रुतम् ॥ १ ॥  
यावदेनं शरैर्हन्मि मम विप्रियकारकम् ।  
ततो भर्तृवचः श्रुत्वा सूतस्तत्प्रियकारकः ॥ २ ॥  
रथं संचोदयामास चामीकरविभूषितम् ।  
तं दृष्ट्वा रथमायान्तं प्रद्युम्नः फुल्ललोचनः ॥ ३ ॥  
संदधे चापमादाय शरं कनकभूषितम् ।  
तेनाहनत् सुसंक्रुद्धः कोपयञ्शम्बरं रणे ॥ ४ ॥  
हृदये ताडितस्तेन देवशत्रुः सुविक्लवः ।  
रथशक्तिं समाश्रित्य तस्थौ सोऽथ विचेतनः ॥ ५ ॥  
स चेतनां पुनः प्राप्य धनुरादाय शम्बरः ।  
विव्याध कार्ष्णिं कुपितः सप्तभिर्निशितैः शरैः ॥ ६ ॥  
तानप्राप्ताञ्शरान् सोऽथ सप्तभिः सप्तधाच्छिनत्।  
शम्बरं च जघानाथ सप्तत्या निशितैः शरैः ॥ ७ ॥  
पुनः शरसहस्रेण कङ्कबर्हिणवाससा ।  
अहनच्छम्बरं क्रोधाद् धाराभिरिव पर्वतम् ॥ ८ ॥  
प्रदिशो विदिशश्चैव शरधारासमावृताः ॥ ९ ॥  
अन्धकारीकृतं व्योम दिनकर्ता न दृश्यते ।  
ततोऽन्धकारमुत्सार्य वैद्युतास्त्रेण शम्बरः ॥ 2.106.१० ॥  
प्रद्युम्नस्य रथोपस्थे शरवर्षं मुमोच ह ।  
तदस्त्रजालं प्रद्युम्नः शरेणानतपर्वणा ॥ ११ ॥  
चिच्छेद बहुधा राजन्दर्शयन् पाणिलाघवम्।  
हते तस्मिन् महावर्षे शराणां कार्ष्णिना तदा ॥ १२ ॥  
द्रुमवर्षं मुमोचाथ मायया कालशम्बरः ।  
द्रुमवर्षोच्छ्रितं दृष्ट्वा प्रद्युम्नः क्रोधमूर्च्छितः ॥ १३ ॥  
आग्नेयास्त्रं मुमोचाथ तेन वृक्षाननाशयत्।  
भस्मीभूते वृक्षवर्षे शिलासंघातमुत्सृजत् ॥ १४ ॥  
प्रद्युम्नस्तं तु वायव्यैः प्रोत्सारयत संयुगे ।  
ततो मायां परां चक्रे देवशत्रुः प्रतापवान् ॥ १५ ॥  
सिंहान्व्याघ्रान् वराहांश्च तरक्षूनृक्षवानरान् ।  
वारणान् वारिदप्रख्यान्हयानुष्ट्रान्विशाम्पते॥ १६ ॥  
मुमोच धनुरायम्य प्रद्युम्नस्य रथोपरि ।  
गान्धर्वास्त्रेण चिच्छेद सर्वांस्तान्खण्डशस्तदा ॥१७॥  
प्रद्युम्नेन तु सा माया हता तां वीक्ष्य शम्बरः ।  
अन्यां मायां मुमोचाथ शम्बरः क्रोधमूर्च्छितः ॥ १८ ॥  
गजेन्द्रान् भिन्नवदनान् षष्टिहायनयौवनान् ।  
महामात्रोत्तमारूढान् कल्पितान् रणकोविदान्। १९ ॥  
तामापतन्तीं मायां तु कार्ष्णिः कमललोचनः ।  
सैंहीं मायां समुत्स्रष्टुं चक्रे बुद्धिं महामनाः ॥ 2.106.२०॥  
सा सृष्टा सिंहमाया तु रौक्मिणेयेन धीमता ।  
माया नागवती नष्टा आदित्येनेव शर्वरी ॥ २१ ॥  
निहतां हस्तिमायां तु तां समीक्ष्य महासुरः ।  
अन्यां सम्मोहिनीं मायां सोऽसृजद् दानवोत्तमः॥२२ ॥  
तां दृष्ट्वा मोहिनीं नाम मायां मयविनिर्मिताम् ।  
संज्ञास्त्रेण तु प्रद्युम्नो नाशयामास वीर्यवान् ॥ २३ ॥  
शम्बरस्तु ततः क्रुद्धो हतया मायया तदा ।  
सैंहीं मायां महातेजाः सोऽसृजद् दानवेश्वरः॥ २४॥  
सिंहानापततो दृष्ट्वा रौक्मिणेयः प्रतापवान् ।  
अस्त्रं गान्धर्वमादाय शरभानसृजत् तदा ॥ २५ ॥  
तेऽष्टापदा बलोदग्रा नखदंष्ट्रायुधा रणे ।  
सिंहान् विद्रावयामासुर्वायुर्जलधरानिव ॥ २६  
सिंहान् विद्रवतो दृष्ट्वा माययाष्टापदेन वै ।  
शम्बरश्चिन्तयामास कथमेनं निहन्मि वै ।  
अहो मूर्खस्वभावोऽहं यन्मया न हतः शिशुः ॥ २७ ॥  
प्राप्तयौवनदेहस्तु कृतास्त्रश्चापि दुर्मतिः ।  
तत् कथं निहनिष्यामि शत्रुं रणशिरःस्थितम् ॥ २८ ॥  
माया सा तिष्ठते तीव्रा पन्नगी नाम भीषणा ।  
दत्ता मे देवदेवेन हरेणासुरघातिना ॥ २९ ॥  
तां सृजामि महामायामाशीविषसमाकुलाम् ।  
तया दह्येत दुष्टात्मा ह्येष मायामयो बली ॥ 2.106.३० ॥  
सा सृष्टा पन्नगी माया विषज्वालासमाकुला ।  
तया पन्नगमय्या तु सरथं सहवाजिनम् ॥ ३१ ॥  
ससूत स हि प्रद्युम्नं बबन्ध शरबन्धनैः ।  
बध्यमानं तदा दृष्ट्वा आत्मानं वृष्णिवंशजः । ३२ ॥  
मायां संचिन्तयामास सौपर्णीं सर्पनाशिनीम् ।  
सा चिन्तिता महामाया प्रद्युम्नेन महात्मना ॥ ३३ ॥  
सुपर्णा विचरन्ति स्म सर्पा नष्टा महाविषाः ।  
भग्नायां सर्पमायायां प्रशंसन्ति सुरासुराः ॥ ३४ ॥  
साधु वीर महाबाहो रुक्मिण्यानन्दवर्धन ।  
यत्त्वया धर्षिता माया तेन स्म परितोषिताः ॥ ३५ ॥  
हतायां सर्पमायायां शम्बरोऽचिन्तयत् पुनः ।  
अस्ति मे कालदण्डाभो मुद्गरो हेमभूषितः । ३६॥  
तमप्रतिहतं युद्धे देवदानवमानवैः ।  
पुरा यो मम पार्वत्या दत्तः परमतुष्टया ॥ ३७ ॥  
गृहाण शम्बरेमं त्वं मुद्गरं हेमभूषितम् ।  
मया सृष्टं स्वदेहे वै तपः परमदुश्चरम् ॥ ३८ ॥  
मायान्तकरणं नाम सर्वासुरविनाशनम् ।  
अनेन दानवौ रौद्रौ बलिनौ कामरूपिणौ ॥ ३९ ॥  
शुम्भश्चैव निशुम्भश्च सगणौ सूदितौ मया ।  
प्राणसंशयमापन्ने त्वया मोक्ष्यः स शत्रवे ॥ 2.106.४०॥  
इत्युक्त्वा पार्वती देवी तत्रैवान्तरधीयत ।  
तदहं मुद्गरं श्रेष्ठं मोचयिष्यामि शत्रवे ॥ ४१॥  
तस्य विज्ञाय चित्तं तु देवराजोऽभ्यभाषत ।  
गच्छ नारद शीघ्रं त्वं प्रद्युम्नस्य रथं प्रति ॥ ४२ ॥  
सम्बोधय महाबाहुं पूर्वजातिं च मोक्षय ।  
वैष्णवास्त्रं प्रयच्छास्मै वधार्थं शम्बरस्य च ॥ ४३॥  
अभेद्यं कवचं चास्य प्रयच्छासुरसूदने ।  
एवमुक्तो मघवता नारदः प्रययौ त्वरम् ॥ ४४ ॥  
आकाशेऽधिष्ठितोऽवोचन्मकरध्वजकेतनम् ।  
कुमार पश्य मां प्राप्तं देवगन्धर्वनारदम् ।  
प्रेषितं देवराजेन तव सम्बोधनाय वै ॥ ४५ ॥  
स्मर त्वं पूर्वकं भावं कामदेवोऽसि मानद ।  
हरकोपानलाद् दग्धस्तेनानङ्ग इहोच्यसे ॥ ४६ ॥  
त्वं वृष्णिवंशजातोऽसि रुक्मिण्या गर्भसम्भवः।  
जातोऽसि केशवेन त्वं प्रद्युम्न इति कीर्त्यसे ॥ ४७॥  
आहृत्य शम्बरेण त्वमिहानीतोऽसि मानद ।  
सप्तरात्रे त्वसम्पूर्णे सूतिकागारमध्यतः ॥ ४८ ॥  
वधार्थं शम्बरस्य त्वं ह्रियमाणो ह्युपेक्षितः ।  
केशवेन महाबाहो देवकार्यार्थसिद्धये ॥ ४९ ॥  
यैषा मायावती नाम भार्या वै शम्बरस्य तु ।  
रतिं तां विद्धि कल्याणीं तव भार्यां पुरातनीम् ॥ 2.106.५० ॥  
तव संरक्षणार्थाय शम्बरस्य गृहेऽवसत्।  
मायां शरीरजां तस्य मोहनार्थं दुरात्मनः ॥ ५१॥  
रतेः सम्पादनार्थाय प्रेषयत्यनिशं तदा ।  
एवं प्रद्युम्न बुद्ध्वा वै तत्र भार्या प्रतिष्ठिता ॥ ५२ ।  
हत्वा तं शम्बरं वीर वैष्णवास्त्रेण संयुगे ।  
गृह्य मायावतीं भार्यां द्वारकां गन्तुमर्हसि ॥ ५३ ॥  
गृहाण वैष्णवं चास्त्रं कवचं च महाप्रभम् ।  
शक्रेण तव संगृह्य प्रेषितं शत्रुसूदन ॥ ५४ ॥  
शृणु मे ह्यपरं वाक्यं क्रियतामविशङ्कया ।  
अस्य देवरिपोस्तात मुद्गरो नित्यमूर्जितः ॥ ५५ ॥  
पार्वत्यां परितुष्टायां दत्तः शत्रुनिबर्हणः ।  
अमोघश्चैव संग्रामे देवदानवमानवैः ॥ ५६ ॥  
तदस्त्रप्रविघातार्थं देवीं त्वं स्मर्तुमर्हसि ।  
स्तव्या चैव नमस्या च महादेवी रणोत्सुकैः ॥ ५७॥  
तत्र वै क्रियतां यत्नः संग्रामे रिपुणा सह ।  
इत्युक्त्वा नारदो वाक्यं प्रययौ यत्र वासवः ॥ ५८ ॥  
इति श्रीमहाभारते खिलभागे हरिवंशे विष्णुपर्वणि शम्बरवधे नारदवाक्ये षडधिकशततमोऽध्यायः ॥ १०६ ॥