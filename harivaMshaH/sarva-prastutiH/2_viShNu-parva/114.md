+++
title = "११४"

+++
अर्जुन उवाच  
ततः कृष्णो भोजयित्वा शतानि सुबहूनि च ।  
विप्राणामृषिकल्पानां कृतकृत्योऽभवत् तदा ॥ १ ।  
ततः सह मया भुक्त्वा वृष्णिभोजैश्च सर्वशः ।  
विचित्राश्च कथा दिव्याः कथयामास भारत ॥ २ ॥  
ततः कथान्ते तत्राहमभिगम्य जनार्दनम् ।  
अपृच्छं तद् यथावृत्तं कृष्णं यद् दृष्टवानहम् ॥ ३ ॥  
कथं समुद्रः स्तब्धोदः कृतस्तु कमलेक्षण ।  
पर्वतानां च विवरं कृतं तत् कथमच्युत ॥ ४ ॥  
तमस्तच्च कथं घोरं घनं चक्रेण पाटितम् ।  
तच्च यत्परमं तेजः प्रविष्टोऽसि कथं च तत् ॥ ५ ॥  
किमर्थं तेन ते बालास्तदा चापहृताः प्रभो ।  
यच्च ते दीर्घमध्वानं संक्षिप्तं तत् कथं पुनः ॥ ६ ॥  
कथं चाल्पेन कालेन नस्तद्गतागतम् ।  
एतत् सर्वं यथावृत्तमाचक्ष्व मम केशव ॥ ७ ॥  
वासुदेव उवाच  
मद्दर्शनार्थं ते बाला हृतास्तेन महात्मना ।  
विप्रार्थमेष्यते कृष्णो नागच्छेदन्यथेति ह ॥ ८ ॥  
ब्रह्म तेजोमयं दिव्यं महद् यद् दृष्टवानसि ।  
अहं स भरतश्रेष्ठ मत्तेजस्तत् सनातनम् ॥ ९ ॥  
प्रकृतिः सा मम परा व्यक्ताव्यक्ता सनातनी ।  
यां प्रविश्य भवन्तीह मुक्ता योगविदुत्तमाः ॥ 2.114.१० ॥  
सा सांख्यानां गतिः पार्थ योगिनां च तपस्विनाम् ।  
तत् पदं परमं ब्रह्म सर्वं विभजते जगत् ॥ ११ ॥  
मामेव तद् घनं तेजो ज्ञातुमर्हसि भारत ।  
समुद्रः स्तब्धतोयोऽहमहं स्तम्भयिता जलम् ॥ १२ ॥  
अहं ते पर्वताः सप्त ये दृष्टा विविधास्त्वया ।  
पङ्कभूतं हि तिमिरं दृष्टवानसि यद्धि तत् ॥ १३ ॥  
अहं तमो घनीभूतमहमेव च पाटकः ।  
अहं च कालो भूतानां धर्मश्चाहं सनातनः ॥ १४ ॥  
चन्द्रादित्यौ महाशैलाः सरितश्च सरांसि च ।  
चतस्रश्च दिशः सर्वा ममैवात्मा चतुर्विधः ॥ १५ ॥  
चातुर्वर्ण्यं मत्प्रसूतं चातुराश्रम्यमेव च ।  
चातुर्विध्यस्य कर्ताहमिति बुध्यस्व भारत ॥ १६ ॥  
अर्जुन उवाच  
भगवन् सर्वभूतेश वेत्तुमिच्छामि ते प्रभो ।  
पृच्छामि त्वां प्रपन्नोऽहं नमस्ते पुरुषोत्तम ॥ १७ ॥  
वासुदेव उवाच  
ब्रह्म च ब्राह्मणाश्चैव तपः सत्यं च भारत ।  
उग्रं बृहत्तमं चैव मत्तस्तद् विद्धि पाण्डव ॥ १८ ॥  
प्रियस्तेऽहं महाबाहो प्रियो मेऽसि धनंजय ।  
तेन ते कथयिष्यामि नान्यथा वक्तुमुत्सहे ॥ १९ ॥  
अहं यजूंषि सामानि ऋचश्चाथर्वणानि च ।  
ऋषयो देवता यज्ञा मत्तेजो भरतर्षभ ॥ 2.114.२० ॥  
पृथिवी वायुराकाशमापो ज्योतिश्च पञ्चमम् ।  
चन्द्रादित्यावहोरात्रं पक्षा मासास्तथर्तवः ।  
मुहूर्ताश्च कलाश्चैव क्षणाः संवत्सरास्तथा ॥ २१ ॥  
मन्त्राश्च विविधाः पार्थ यानि शास्त्राणि कानिचित् ।  
विद्याश्च वेदितव्यं च मत्तः प्रादुर्भवन्ति हि ॥ २२ ॥  
मन्मयं विद्धि कौन्तेय क्षयं सृष्टिं च भारत ।  
सच्चासच्च ममैवात्मा सदसच्चैव यत्परम् ॥ २३ ॥  
अर्जुन उवाच  
एवमुक्तोऽस्मि कृष्णेन प्रीयमाणेन वै तदा ।  
तथैव च मनो नित्यमभवन्मे जनार्दने ॥ २४ ॥  
एतच्छ्रुतं च दृष्टं च माहात्म्यं केशवस्य मे ।  
यन्मां पृच्छसि राजेन्द्र भूयांश्चातो जनार्दनः ॥ २५ ॥  
वैशम्पायन उवाच  
एतच्छ्रुत्वा कुरुश्रेष्ठो धर्मराजो युधिष्ठिरः ।  
पूजयामास धर्मात्मा गोविन्दं पुरुषोत्तमम् ॥ २६ ॥  
विस्मितश्चाभवद् राजा सह सर्वैः सहोदरैः ।  
राजभिश्च समासीनैर्ये तत्रासन् समागताः ॥ २७ ॥  
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये कृष्णार्जुनभाषणे चतुर्दशाधिकशततमोऽध्यायः ॥ ११४ ॥