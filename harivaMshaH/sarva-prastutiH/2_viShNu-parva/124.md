+++
title = "१२४"

+++
वैशम्पायन उवाच  
ततस्ते त्वरिताः सर्वे त्रयस्त्रय इवाग्नयः ।  
वैनतेयमथारुह्य युध्यमाना रणे स्थिताः ॥ १ ॥  
ततः सर्वाण्यनीकानि बाणवर्षैरवाकिरन् ।  
अर्दयन् वैनतेयस्था नदन्तोऽतिबलाद् रणे ॥ २ ॥  
चक्रलाङ्गलपातैश्च बाणवर्षैश्च पीडितम् ।  
संचुकोप महानीकं दानवानां दुरासदम् ॥ ३ ॥  
कक्षेऽग्निरिव संवृद्धः शुष्केन्धनसमीरितः ।  
कृष्णबाणाग्निरुद्भूतो विवृद्धिं परमां गतः ॥ ४ ॥  
दानवानां सहस्राणि तस्मिन् समरमूर्धनि ।  
युगान्ताग्निरिवार्चिष्मान् दहमानो व्यराजत ॥ ५ ॥  
तां दीर्यमाणां महतीं नानाप्रहरणार्दिताम् ।  
सेनां बाणः समासाद्य वारयन् वाक्यमब्रवीत् ॥ ६ ॥  
लाघवं समुपागम्य किमर्थं भयविक्लवाः ।  
दैत्यवंशसमुन्पन्नाः पलायध्वं महाहवात् ॥ ७ ॥  
कवचासिगदाप्रासखड्गचर्मपरश्वधान् ।  
उत्सृज्योत्सृज्य गच्छन्ति किं भवन्तोऽन्तरिक्षगाः॥८॥  
स्वजातिं चैव भावं च हरसंसर्गमेव च ।  
मानयद्भिर्न गन्तव्यमेषो ह्यहमवस्थितः ॥ ९ ॥  
एवमुच्चरितं वाक्यं शृण्वन्तस्तदचिन्तयन् ।  
अपाक्रामन्त ते सर्वे दानवा भयमोहिताः ॥ १० ॥  
प्रमाथगणशेषं तु तदनीकमतिष्ठत ।  
भग्नावशेषं युद्धाय पुनश्चक्रे मनस्तदा ॥ ११ ॥  
कुम्भाण्डो नाम बाणस्य सस्वामात्यश्च वीर्यवान् ।  
भग्नं स्वबलमालोक्य इदं वचनमब्रवीत् ॥ १२ ॥  
एष बाणः स्थितो युद्धे शंकरोऽयं गुहस्तथा ।  
किमर्थं बलमुत्सृज्य भवन्तो यान्ति मोहिताः ॥ १३ ॥  
प्राणांस्त्यक्त्वा पलायन्ते सर्वे दानवपुङ्गवाः ।  
एवं कुम्भाण्डवाक्यं ते शृण्वन्तो भयविह्वलाः ।  
चक्राग्निभयवित्रस्ताः सर्वे यान्ति दिशो दश ॥ १४ ॥  
भग्नं बलं ततो दृष्ट्वा कृष्णेनामिततेजसा ।  
संरक्तनयनः स्थाणुर्युद्धाय पर्यवर्तत ॥ १५ ॥  
बाणसंरक्षणं कर्तुं रथमास्थाय सुप्रभम् ।  
देवः कुमारश्च तथा रथेनाग्निसमेन वै ॥ १६ ॥  
नन्दीश्वरसमायुक्तं रथमास्थाय वीर्यवान् ।  
संदष्टौष्ठपुटो रुद्रः प्राधावत यतो हरिः ॥ १७ ॥  
पिबन्निव तदाकाशं सिंहयुक्तो महास्वनः ।  
रथो भाति घनोन्मुक्तः पौर्णमास्यां यथा शशी ॥ १८॥  
ततो गणसहस्रैस्तु नानारूपैर्भयावहैः ।  
नदद्भिर्विविधान् नादान्रथो देवस्य शोभयन् ॥ १९॥  
केचित् सिंहमुखास्तत्र तथा व्याघ्रमुखाः परे ।  
नागाश्वोष्ट्रमुखास्तत्र प्रवेपुरतिपीडिताः ॥ २० ॥  
व्यालयज्ञोपवीताश्च केचित् तत्र महाबलाः ।  
खरोष्ट्रगजवक्त्राश्च अश्वग्रीवाश्च संस्थिताः ॥ २१ ॥  
छागमार्जारवक्त्राश्च मेषवक्त्रास्तथा परे ।  
चीरिणः शिखिनश्चान्ये जटिलोर्ध्वशिरोरुहाः ॥ २२ ॥  
भग्नाः परिपतन्ति स्म शङ्खदुन्दुभिनिःस्वनैः ।  
केचित् सौम्यमुखास्तत्र दिव्यैः शस्त्रैरलंकृताः॥ २३ ॥  
नानापुष्पकृतापीडा नानाप्रहरणायुधाः ।  
वामना विकटाश्चैव सिंहव्याघ्रपरिच्छदाः ॥ २४ ॥  
रुधिराद्रैर्महावक्त्रैर्महादंष्ट्रा बलिप्रियाः ।  
देवं सम्परिवार्याथ महाशत्रुप्रमर्दनम् ॥ २५ ॥  
लीलायमानास्तिष्ठन्ति संग्रामाभिमुखोन्मुखाः ।  
ततो दिव्यं रथं दृष्ट्वा रुद्रस्याक्लिष्टकर्मणः ॥ २६ ॥  
कृष्णो गरुडमास्थाय ययौ रुद्राय संयुगे ।  
वैनतेयस्थमास्यन्तमायान्तमग्रणी हरिम् ॥ २७ ॥  
विव्याध कुपितो बाणैर्नाराचानां शतेन सः ।  
स शरैरर्दितस्तेन हरेणाक्लिष्टकर्मणा ॥ २८ ॥  
हरिर्जग्राह कुपितो ह्यस्त्रं पार्जन्यमुत्तमम् ।  
प्रचचाल ततो भूमिर्विष्णुरुद्रप्रपीडिता ॥ २९ ॥  
नागाश्चोर्ध्वमुखास्तत्र विचेलुरभिपीडिताः ।  
पर्वताः पतितास्तत्र जलधाराभिराप्लुताः ॥ ३० ॥  
केचिन्मुमुचिरे तत्र शिखराणि समन्ततः ।  
दिशश्च प्रदिशश्चैव भूमिराकाशमेव च ॥ ३१ ॥  
प्रदीप्तानीव दृश्यन्ते स्थाणुकृष्णसमागमे ।  
समन्ततश्च निर्घाताः पतन्ति धरणीतले ॥ ३२ ॥  
शिवाश्चैवाशिवान् नादान्नदन्ते भीमदर्शनाः ।  
वासवश्चानदन् घोरं रुधिरं चाप्यवर्षत ॥ ३३ ॥  
उल्का च बाणसैन्यस्य पुच्छेनावृत्य तिष्ठति ।  
प्रववौ मारुतश्चापि ज्योतींष्याकुलतां ययुः ॥ ३४ ॥  
प्रभाहीनास्तथौषध्यो न चरन्त्यन्तरिक्षगाः ।  
एतस्मिन्नन्तरे ब्रह्मा सर्वदेवगणैर्वृतः ॥ ३५ ॥  
त्रिपुरान्तकमुद्यन्तं ज्ञात्वा रुद्रमुपागमत् ।  
गन्धर्वाप्सरसश्चैव यक्षा विद्याधरास्तथा ॥ ३६ ॥  
सिद्धचारणसंघाश्च पश्यन्तोऽथ दिवि स्थिताः।  
ततः पार्जन्यमस्त्रं तत् क्षिप्तं रुद्राय विष्णुना ॥ ३७ ॥  
ययौ ज्वलन्नथ तदा यतो रुद्रो रथस्थितः ।  
ततः शतसहस्राणि शराणां नतपर्वणाम् ॥ ३८ ॥  
निपेतुः सर्वतो दिग्भ्यो यतो हररथः स्थितः ।  
अथाग्नेयं महारौद्रमस्त्रमस्त्रविदां वरः ॥ ३९ ॥  
मुमोच रुषितो रुद्रस्तदद्भुतमिवाभवत् ।  
ततो विशीर्णदेहास्ते चत्वारोऽपि समन्ततः ॥ ४० ॥  
नादृश्यन्त शरैश्छन्ना दह्यमानाश्च वह्निना ।  
सिंहनादं ततश्चक्रुः सर्व एवासुरोत्तमाः ॥ ४१ ॥  
हतोऽयमिति विज्ञाय आग्नेयास्त्रेण वै तदा।  
ततस्तद् विसहित्वाऽऽजौ ह्यस्त्रमस्त्रविदां वरः ॥४२ ॥  
जग्राह वारुणं सोऽस्त्रं वासुदेवः प्रतापवान् ।  
प्रयुक्ते वासुदेवेन वारुणास्त्रेऽतितेजसि ॥४३ ॥  
आग्नेयं प्रशमं यातमस्त्रं वारुणतेजसा ।  
तस्मिन् प्रतिहते त्वस्त्रे वासुदेवेन संयुगे ॥ ४४ ॥  
पैशाचं राक्षसं रौद्रं तथैवाङ्गिरसं भवः ।  
मुमोचास्त्राणि चत्वारि युगान्ताग्निनिभानि वै ॥ ४५॥  
वायव्यमथ सावित्रं वासवं मोहनं तथा ।  
अस्त्राणां धारणार्थाय वासुदेवो व्यमुञ्चत ॥४६ ॥  
अस्त्रैश्चतुर्भिश्चत्वारि वारयित्वाशु माधवः ।  
मुमोच वैष्णवं सोऽस्त्रं व्यादितास्यान्तकोपमम् ॥४७॥  
वैष्णवास्त्रं प्रयुक्ते तु सर्व एवासुरोत्तमाः ।  
भूतयक्षगणश्चैव बाणानीकं च सर्वशः ॥ ४८ ॥  
दिशः सर्वा प्राद्रवन्त भयमोहेन विक्लवाः ।  
प्रमाथगणभूयिष्ठे दीर्णे सैन्ये महासुरः ॥ ४९ ॥  
निर्जगाम ततो बाणो युद्धायाभिमुखस्त्वरन् ।  
भीमप्रहरणैर्घोरैर्दैत्यैश्च सुमहाबलैः।  
वृतो महारथैर्वीरैर्वज्रीव सुरसत्तमैः ॥ ५० ॥  
वैशम्पायन उवाच  
जपैश्च मन्त्रैश्च तथौषधीभिर्महात्मनः स्वस्त्ययनं प्रचक्रुः ।  
स तत्र वस्त्राणि शुभाश्च गावः फलानि पुष्पाणि तथैव निष्कान् ॥ ५१ ॥  
बलेः सुतो ब्राह्मणेभ्यः प्रयच्छन् विराजते तेन यथा धनेशः ।  
सहस्रसूर्यो बहुकिङ्किणीकः परार्घ्यजाम्बूनदरत्नचित्रः ॥ ५२ ॥  
सहस्रचन्द्रायुततारकश्च रथो महानग्निरिवावभाति ।  
तमास्थितो दानवसंगृहीतं महाध्वजं कार्मुकधृक् स बाणः ॥ ५३ ॥  
उद्वर्तयिष्यन् यदुपुङ्गवानामतीव रौद्रं स बिभर्ति रूपम् ।  
स मन्युमान् वीररथौघसंकुलो विनिर्ययौ तान् प्रति दैत्यसागरः ॥ ५४ ॥  
वातप्रवृद्धस्तु तरङ्गसंकुलो यथार्णवो लोकविनाशनाय ।  
भीमानि संत्रासकरैर्वपुर्भिस्तान्यग्रतो भान्ति बलानि तस्य ॥ ५५ ॥  
महारथान्युच्छ्रितकार्मुकाणि सपर्वतानीव वनानि राजन् ।  
विनिःसृतः सागरतोयवासादत्यद्भुतश्चाहवद्रष्टुकामः ॥ ५६ ॥  
इति श्रीमहाभारते खिलभागे हरिवंशे विष्णुपर्वणि रुद्रकृष्णयुद्धे चतुर्विंशत्यधिकशततमोऽध्यायः ॥ १२४ ॥