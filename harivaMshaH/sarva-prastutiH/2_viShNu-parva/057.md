+++
title = "०५७"

+++
जनमेजय उवाच  
भगवञ्छ्रोतुमिच्छामि विस्तरेण महात्मनः ।  
चरितं वासुदेवस्य यदुश्रेष्ठस्य धीमतः ॥ १ ॥  
किमर्थं च परित्यज्य मथुरां मधुसूदनः ।  
मध्यदेशस्य ककुदं धाम लक्ष्म्याश्च केवलम् ॥ २ ॥  
शृङ्गं पृथिव्याः स्वालक्ष्यं प्रभूतधनधान्यवत् ।  
आर्याढ्यजलभूयिष्ठमधिष्ठानवरोत्तमम् ॥ ३ ॥  
अयुद्धेनैव दाशार्हस्त्यक्तवान् द्विजसत्तम ।  
स कालयवनश्चापि कृष्णे किं प्रत्यपद्यत ॥ ४ ॥  
द्वारकां च समासाद्य वारिदुर्गां जनार्दनः ।  
किं चकार महाबाहुर्महायोगी महातपाः ॥ ५ ॥  
किं वीर्यः कालयवनः केन जातश्च वीर्यवान् ।  
यमसह्यं समालक्ष्य व्यपयातो जनार्दनः ॥ ६ ॥  
वैशम्पायन उवाच  
वृष्णीनामन्धकानां च गुरुर्गार्ग्यो महामनाः ।  
ब्रह्मचारी पुरा भूत्वा न स्म दारान्स विन्दति॥ ७ ॥  
तथा हि वर्तमानं तमूर्ध्वरेतसमव्ययम् ।  
श्यालोऽभिशस्तवान् गार्ग्यमपुमानितिराजनि ॥ ८ ॥  
सोऽभिशस्तस्तदा राजन् नगरे त्वजितं जये ।  
अलिप्संस्तु स्त्रियं चैव तपस्तेपे सुदारुणम् ॥ ९ ॥  
ततो द्वादशवर्षाणि सोऽयश्चूर्णमभक्षयत् ।  
आराधयन् महादेवमचिन्त्यं शूलपाणिनम् ॥ 2.57.१० ॥  
रुद्रस्तस्मै वरं प्रादात् समर्थं युधि निग्रहे ।  
वृष्णीनामन्धकानां च सर्वतेजोमयं सुतम् ॥ ११ ॥  
ततः शुश्राव तं राजा यवनाधिपतिर्वरम् ।  
पुत्रप्रसवजं दैवादपुत्रः पुत्रकामिता ॥ १२ ॥  
स नृपस्तमुपानाय्य सान्त्वयित्वा द्विजोत्तमम् ।  
तं घोषमध्ये यवनो गोपस्त्रीषु समासृजत् ॥ १३ ॥  
गोपाली त्वप्सरास्तत्र गोपस्त्रीवेषधारिणी ।  
धारयामास गार्ग्यस्य गर्भं दुर्धरमच्युतम् ॥ १४ ॥  
मानुष्यां गार्ग्यभार्यायां नियोगाच्छूलपाणिनः ।  
स कालयवनो नाम जज्ञे शूरो महाबलः ॥ १५ ॥  
अपुत्रस्याथ राज्ञस्तु ववृधेऽन्तःपुरे शिशुः ।  
तस्मिन्नुपरते राजन् स कालयवनो नृपः ॥ १६ ॥  
युद्धाभिकामो नृपतिः पर्यपृच्छद्द्विजोत्तमान् ।  
वृष्ण्यन्धककुलं तस्य नारदेन निवेदितम् ॥ १७ ॥  
ज्ञात्वा तु वरदानं तन्नारदान्मधुसूदनः ।  
उपप्रैक्षत तेजस्वी वर्द्धन्तं यवनेषु तम् ॥ १८ ॥  
समृद्धो हि यदा राजा यवनानां महाबलः ।  
तत एवं नृपा म्लेच्छाः संश्रित्यानुययुस्तदा ॥ १९ ॥  
शकास्तुषारा दरदाः पारदाः शृङ्गलाः खसाः ।  
पह्लवाः शतशश्चान्ये म्लेच्छा हैमवतास्तथा ॥ 2.57.२० ॥  
स तैः परिवृतो राजा दस्युभिः शलभैरिव ।  
नानावेषायुधैर्भीमैर्मथुरामभ्यवर्तत ॥ २१ ॥  
गजवाजिखरोष्ट्राणामयुतैरर्बुदैरपि ।  
पृथिवीं कम्पयामास सैन्येन महता वृतः ॥ २२ ॥  
रेणुना सूर्यमार्गं तु समवच्छाद्य पार्थिवः ।  
मूत्रेण शकृता चैव सैन्येन ससृजे नदीम् ॥ २३ ॥  
अश्वोष्ट्रशकृतां राशेर्निस्सृतेति जनाधिप।  
ततोऽश्वशकृदित्येवं नाम नद्या बभूव ह ॥ २४ ॥  
तत्सैन्यं महदायाद् वै श्रुत्वा वृष्ण्यन्धकाग्रणीः ।  
वसुदेवः समानाय्य ज्ञातीनिदमुवाच ह ॥ २५ ॥  
इदं समुत्थितं घोरं वृष्ण्यन्धकभयं महत् ।  
अवध्यश्चापि नः शत्रुर्वरदानात् पिनाकिनः ॥ २६ ॥  
सामादयोऽभ्युपायाश्च विहितास्तस्य सर्वशः ।  
मत्तो मदबलाभ्यां तु युद्धमेव चिकीर्षति ॥ २७ ॥  
 एतावानिह वासश्च कथितो नारदेन मे ।  
एतावति च वक्तव्यं सामैव परमं मतम ॥ २८ ॥  
जरासंधश्च नो राजा नित्यमेव न मृष्यते ।  
तथान्ये पृथिवीपाला वृष्णिचक्रप्रतापिताः ॥ २९ ॥  
केचित् कंसवधाच्चापि विरक्तास्तद्गता नृपाः ।  
समाश्रित्य जरासंधमस्मानिच्छन्ति बाधितुम् ॥ 2.57.३० ॥  
बहवो ज्ञातयश्चैव यदूनां निहता नृपैः ।  
वर्द्धितुं नैव शक्ष्याम पुरेऽस्मिन्निति केशवः ॥ ३१ ॥  
अपयाने मतिं कृत्वा दूतं तस्मै ससर्ज ह ।  
ततः कुम्भे महासर्पं भिन्नाञ्जनचयोपमम् ॥ ३२ ॥  
घोरमाशीविषं कृष्णं कृष्णः प्राक्षेपयत् तदा ।  
ततस्तं मुद्रयित्वा तु स्वेन दूतेन हारयत् ॥ ३३ ॥  
निदर्शनार्थं गोविन्दो भीषयामास तं नृपम् ।  
स दूतः कालयवने दर्शयामास तं घटम् ॥ ३४ ॥  
कालसर्पोपमः कृष्ण इत्युक्त्वा भरतर्षभ ॥  
तत्कालयवनो बुद्ध्वा त्रासनं यादवैः कृतम् ॥ ३५ ॥  
पिपीलिकानां चण्डानां पूरयामास तं घटम् ।  
स सर्पो बहुभिस्तीक्ष्णैः सर्वतस्तैः पिपीलिकैः ।  
भक्ष्यमाणःकिलाङ्गेषु भस्मीभूतोऽभवत्तदा ॥ ३६ ॥  
तं मुद्रयित्वा तु घटं तथैव यवनाधिपः ।  
प्रेषयामास कृष्णाय बाहुल्यमुपवर्णयन् ॥ ३७ ॥  
वासुदेवस्तु तं दृष्ट्वा योगं विहतमात्मनः ।  
उत्सृज्य मथुरामाशु द्वारकामभिजग्मिवान् ॥ ३८ ॥  
वैरस्यान्तं विधित्संस्तु वासुदेवो महायशाः ।  
निवेश्य द्वारकां राजन्वृष्णीनाश्वास्य चैव ह ॥ ३९ ॥  
पदातिः पुरुषव्याघ्रो बाहुप्रहरणस्तदा ।  
आजगाम महावीर्यो मथुरां मधुसूदनः ॥ 2.57.४० ॥  
तं दृष्ट्वा निर्ययौ हृष्टः स कालयवनो रुषा ।  
प्रेक्षापूर्वं च कृष्णोऽपि निश्चकर्ष महाबलः ॥ ४१ ॥  
अथाभ्यगच्छद् गोविन्दं जिघृक्षुर्यवनेश्वरः ।  
न चैनमशकद् राजा ग्रहीतुं योगधर्मिणम्.॥ ४२ ॥  
मान्धातुस्तु सुतो राजा मुचुकुन्दो महायशाः ।  
पुरा देवासुरे युद्धे कृतकर्मा महाबलः ॥ ४३ ॥  
वरेण च्छन्दितो देवैर्निद्रामेव गृहीतवान् ।  
श्रान्तस्य तस्य वागेवं तदा प्रादुरभूत् किल ॥ ४४ ॥  
प्रसुप्तं बोधयेद् यो मां तं दहेयमहं सुराः ।  
चक्षुषा क्रोधदीप्तेन एवमाह पुनः पुनः ॥ ४५ ॥  
एवमस्त्विति तं शक्र उवाच त्रिदशैः सह ।  
स सुरैरभ्यनुज्ञातो ह्यद्रिराजमुपागमत् ॥ ४६ ॥  
स पर्वतगुहां कांचित् प्रविश्य श्रमकर्शितः ।  
सुष्वाप कालमेतं वै यावत्कृष्णस्य दर्शनम् ॥ ४७ ॥  
तत्सर्वं वासुदेवाय नारदेन निवेदितम् ।  
वरदानं च देवेभ्यस्तेजस्तस्य च भूपतेः ॥ ४८ ॥  
कृष्णोऽनुगम्यमानश्च तेन म्लेच्छेन शत्रुणा ।  
तां गुहां मुचुकुन्दस्य प्रविवेश विनीतवत् ॥ ४९ ॥  
शिरःस्थाने तु राजर्षेर्मुचुकुन्दस्य केशवः ।  
संदर्शनपथं त्यक्त्वा तस्थौ बुद्धिमतां वरः ॥ 2.57.५० ॥  
अनुप्रविश्य यवनो ददर्श पृथिवीपतिम् ।  
स तं सुप्तं कृतान्ताभमाससाद सुदुर्मतिः ॥ ५१ ॥  
वासुदेवं तु तं मत्वा घट्टयामास पार्थिवम् ।  
पादेनात्मविनाशाय शलभः पावकं यथा ॥ ५२ ॥  
मुचुकुन्दस्तु राजर्षिः पादस्पर्शप्रबोधितः ।  
निद्राच्छेदेन चुक्रोध पादस्पर्शेन तेन च ॥ ५३ ॥  
संस्मृत्य स वरं शक्रादवैक्षत तमग्रतः ।  
स दृष्टमात्रः क्रोधेन सम्प्रजज्वाल सर्वशः ॥ ५४ ॥  
ददाह पावकस्तं तु शुष्कं वृक्षमिवाशनिः ।  
क्षणेन कालयवनं नेत्रतेजोविनिर्गतः ॥ ५५ ॥  
तं वासुदेवः श्रीमन्तं चिरसुप्तं नराधिपम् ।  
कृतकार्योऽब्रवीद् धीमानिदं वचनमुत्तमम् ॥ ५६ ॥  
राजंश्चिरप्रसुप्तोऽसि कथितो नारदेन मे ।  
कृतं मे सुमहत्कार्यं स्वस्ति तेऽस्तु व्रजाम्यहम् ॥ ५७ ॥  
वासुदेवमुपालक्ष्य राजा ह्रस्वं प्रमाणतः ।  
परिष्कृतं युगं मेने कालेन महता तदा ॥ ५८ ॥  
उवाच राजा गोविन्दं को भवान् किमिहागतः ।  
कश्च कालः प्रसुप्तस्य यदि जानासि कथ्यताम् ॥ ५९ ॥  
श्रीकृष्ण उवाच  
सोमवंशोद्भवो राजा ययातिर्नाम नाहुषः ।  
तस्य पुत्रो यदुर्ज्येष्ठश्चत्वारोऽन्ये यवीयसः ॥ 2.57.६० ॥  
यदुवंशात् समुत्पन्नं वसुदेवात्मजं विभो ।  
वासुदेवं विजानीहि नृपते मामिहागतम् ॥ ६१ ॥  
त्रेतायुगे प्रसुप्तोऽसि विदितो मेऽसि नारदात् ।  
इदं कलियुगं विद्धि किमन्यत् करवाणि ते ॥ ६२ ॥  
मम शत्रुस्त्वया दग्धो देवदत्तवरो नृप ।  
अवध्यो यो मया संख्ये भवेद् वर्षशतैरपि ॥ ६३ ॥  
वैशम्पायन उवाच  
इत्युक्तः स तु कृष्णेन निर्जगाम गुहामुखात् ।  
अन्वीयमानः कृष्णेन कृतकार्येण धीमता ॥ ६४ ॥  
ततो ददर्श पृथिवीमावृतां ह्रस्वकैर्नरैः ।  
स्वल्पोत्साहैरल्पबलैरल्पवीर्यपराक्रमैः ।  
परेणाधिष्ठितं चैव राज्यं केवलमात्मनः ॥ ६५ ॥  
प्रीत्या विसृज्य गोविन्दं प्रविवेश महद् वनम् ।  
हिमवन्तमगाद् राजा तपसे धृतमानसः ॥ ६६ ॥  
ततः स तप आस्थाय विनिर्मुच्य कलेवरम् ।  
आरुरोह दिवं राजा कर्मभिः स्वैर्जिताशुभैः ॥ ६७ ॥  
वासुदेवोऽपि धर्मात्मा उपायेन महामनाः ।  
घातयित्वाऽऽत्मनः शत्रुं तत्सैन्यं प्रत्यपद्यत ॥ ६८ ॥  
प्रभूतरथहस्त्यश्ववर्मशस्त्रायुधध्वजम् ।  
आदायोपययौ धीमान्ससैन्यं निहतेश्वरम् ॥६९ ॥  
निवेदयामास ततो नराधिपे तदुग्रसेने प्रतिपूर्णमानसः ।  
जनार्दनो द्वारवतीं च तां पुरीमशोभयत् तेन धनेन भूरिणा ॥ 2.57.७० ॥  
इति श्रीमहाभारते खिलभागे हरिवंशे विष्णुपर्वणि कालयवनवधे सप्तपञ्चाशत्तमोऽध्यायः ॥ ५७ ॥