+++
title = "०५३"

+++
वैशम्पायन उवाच  
यवनानां बलोदग्रः स कालयवनो नृपः ।  
बभूव राजा धर्मेण रक्षिता पुरवासिनाम् ॥ १ ॥  
त्रिवर्गविदितः प्राज्ञः षड्गुणानुपजीवकः ।  
सप्तव्यसनसम्मूढो गुणेष्वभिरतः सदा ॥ २ ॥  
श्रुतिमान् धर्मशीलश्च सत्यवादी जितेन्द्रियः ।  
सांग्रामिकविधिज्ञश्च दुर्गलाभानुसारणः ॥ ३ ॥  
शूरोऽप्रतिबलश्चैव मन्त्रिप्रवरसेवकः ।  
सुखासीनः सभां रम्यां सचिवैः परिवारितः ॥ ४ ॥  
उपास्यमानो यवनैरात्मविद्भिर्विपश्चितैः ।  
विविधाश्च कथा दिव्याः कथ्यमानाः परस्परम् ॥ ५ ॥  
एतस्मिन्नेव काले तु दिव्यगन्धवहोऽनिलः ।  
प्रववौ मदनाबोधं चकार सुखशीतलः ॥ ६ ॥  
किंस्विदित्येकमनसः सभायां ये समागताः ।  
उत्फुल्लनयनाः सर्वे राजा चैवावलोक्य सः ॥ ७ ॥  
अपश्यन्त रथं दिव्यमायान्तं भास्करोपमम् ।  
शातकुम्भमयैः शुभ्रं रथाङ्गैरुपशोभितम् ॥ ८ ॥  
दिव्यरत्नप्रभाकीर्णं दिव्यध्वजपताकिनम् ।  
वाहितं दिव्यतुरगैर्मनोमारुतरंहसैः ॥ ९ ॥  
चन्द्रभास्करबिम्बानि कृत्वा जाम्बूनदेन तम् ।  
रचितं वै विश्वकृता वैयाघ्रवरभूषितम् ॥ 2.53.१० ॥  
रिपूणां त्रासजननं मित्राणां हर्षवर्द्धनम् ।  
दक्षिणादिगुपायन्तं रथं पररथारुजम् ॥ ११ ॥  
तत्रोपविष्टं श्रीमन्तं सौभस्य पतिमूर्जितम् ।  
दृष्ट्वा परमसंहृष्टश्चार्घ्यं पाद्येति चासकृत् ॥ १२ ॥  
उवाच यवनेन्द्रस्य मन्त्री मन्त्रविदां वरः ।  
तत्रोत्थाय महाबाहुः स्वयमेव नृपासनात् ॥ १३ ॥  
प्रत्युद्गम्यार्घ्यमादाय रथावतरणे स्थितः ।  
शाल्वोऽपि च महातेजा दृष्ट्वा राजानमागतम् ॥ १४ ॥  
मुदा परमया युक्तं शक्रप्रतिमतेजसम् ।  
अवतीर्य सुविश्रब्ध एक एव रथोत्तमात् ॥ १५ ॥  
विवेश परमं प्रीतो मित्रदर्शनलालसः ।  
दृष्ट्वार्घमुद्यतं राजा शाल्वो राजर्षिसत्तमः ॥ १६ ॥  
उवाच श्लक्ष्णया वाचा नार्घार्होऽस्मि महाद्युते ।  
दूतोऽहं मनुजेन्द्राणां सकाशाद् भवतोऽन्तिकम् ॥ १७ ॥  
प्रेषितो बहुभिः सार्द्ध जरासंधेन धीमता ।  
तेन मन्ये महाराज नार्घार्होऽस्मीति राजसु ॥ १८ ॥  
कालयवन उवाच  
जानाम्यहं महाबाहो दौत्येन त्वामिहागतम् ।  
साहित्ये नरदेवानां प्रेषितो मागधेन वै ॥ १९ ॥  
तेन त्वामर्चये राजन् विशेषेण महामते ।  
अर्घ्यपाद्यादिसत्कारैरासनेन यथाविधि ॥ 2.53.२० ॥  
भवत्यभ्यर्चिते राज्ञां सर्वेषामर्चितं भवेत् ।  
आस्यतामासने शुभ्रे मया सार्द्धं जनेश्वर ॥ २१ ॥  
वैशम्पायन उवाच  
स हस्तालिङ्गनं कृत्वा पृष्ट्वा च कुशलामयम् ।  
सुखोपविष्टौ सहितौ शुभे सिंहासने स्थितौ ॥ २२ ॥  
कालयवन उवाच  
यद्बाहुबलमाश्रित्य वयं सर्वे नराधिपाः ।  
वसामो विगतोद्विग्ना देवा इव शचीपतिम् ॥ २३ ॥  
किमसाध्यं भवेदस्य येनासि प्रेषितो मयि ।  
वद सत्यं वचस्तस्य किमाज्ञापयति प्रभुः ।  
करिष्ये वचनं तस्य अपि कर्म सुदुष्करम् ॥ २४ ॥  
शाल्व उवाच  
यथा वदति राजेन्द्र मगधाधिपतिस्तव ।  
तथाहं सम्प्रवक्ष्यामि श्रूयतां यवनाधिप ॥ २५ ॥  
जरासंध उवाच  
जातोऽयं जगतां बाधी कृष्णः परमदुर्जयः ।  
विदित्वा तस्य दुर्वृत्तमहं हन्तुं समुद्यतः ॥ २६ ॥  
पार्थिवैर्बहुभिः सार्द्धं समग्रबलवाहनैः ।  
उपरुध्य महासैन्यैर्गोमन्तमचलोत्तमम् ॥ २७ ॥  
चेदिराजस्य वचनं महार्थं श्रुतवानहम् ।  
तदा तयोर्विनाशाय हुताशनमयोजयम् ॥ २८ ॥  
ज्वालाशतसहस्राढ्यं युगान्ताग्निसमप्रभम् ।  
दृष्ट्वा रामो गिरेः कूटादाप्लुतो हेमतालधृक् ॥ २९ ॥  
विनिष्पत्य महासेनां मध्ये सागरसंनिभाम् ।  
आजघान दुराधर्षो नराश्वरथदन्तिनाम् ॥ 2.53.३० ॥  
सर्पन्तमिव सर्पेन्द्रं विकृष्याकृष्य लाङ्गलम् ।  
नरनागाश्ववृन्दानि मुसलेन व्यपोथयत् ॥ ३१ ॥  
गजेन गजमास्फाल्य रथेन रथयोधिनम् ।  
हयेन च हयारोहं पदातेन पदातिनम् ॥ ३२ ॥  
समरे स महातेजा नृपार्कशतसंकुले ।  
विचरन्विविधान् मार्गान्निदाघे भास्करो यथा॥३३॥  
रामादनन्तरं कृष्णः प्रगृह्यार्कसमप्रभम् ।  
चक्रं चक्रभृतां श्रेष्ठः सिंहः क्षुद्रमृगं यथा ॥ ३४ ॥  
प्रविचाल्य महावीर्यः पादवेगेन तं गिरिम् ।  
शत्रुसैन्ये पपातोच्चैर्यदुवीरः प्रतापवान् ॥ ३५ ॥  
प्रनृत्यन्निव शैलेन्द्रस्तोयधाराभिषेचितः ।  
घूर्णमानो विवेशोर्वीं विनिर्वाप्य हुताशनम् ॥ ३६ ॥  
आदीप्यमानशिखरादवप्लुत्य जनार्दनः ।  
जघान वाहिनीं राजंश्चक्रव्यग्रेण पाणिना ॥ ३७ ॥  
विक्षिप्य विपुलं चक्रं गदापातादनन्तरम् ।  
नरनागाश्ववृन्दानि मुसलेन व्यचूर्णयत् ॥ ३८ ॥  
क्रोधानिलसमुद्धूतचक्रलाङ्गलवह्निना ।  
निर्दग्धा महती सेना नरेन्द्रार्काभिपालिता ॥ ३९ ॥  
नरनागाश्वकलिलं पत्तिध्वजसमाकुलम् ।  
रथानीकं पदाताभ्यां क्षणेन विदलीकृतम् ॥ 2.53.४० ॥  
सेनां प्रभग्नामालोक्य चक्रानलभयार्दिताम् ।  
महता रथवृन्देन परिवार्य समन्ततः ॥ ४१ ॥  
तत्राहं युद्ध्यमानस्तु भ्रातास्य बलवान् बली ।  
स्थितो ममाग्रतः शूरो गदापाणिर्हलायुधः ॥ ४२ ॥  
द्वादशाक्षौहिणीर्हत्वा प्रभिन्न इव केसरी ।  
हलं सौनन्दमुत्सृज्य गदया मामताडयत् ॥ ४३ ॥  
वज्रपातनिभं वेगं पातयित्वा ममोपरि ।  
भूयः प्रहर्तुकामो मां वैशाखेनास्थितो महीम् ॥ ४४ ॥  
वैशाखं स्थानमास्थाय गुहः क्रौञ्चं यथा पुरा ।  
तथा मां दीर्घनेत्राभ्यामीक्षते निर्दहन्निव ॥ ४५ ॥  
तादृग्रूपं समालोक्य बलदेवं रणाजिरे ।  
जीवितार्थी नृलोकेऽस्मिन् कः पुमान् स्थातुमर्हति ॥४६॥  
गृहीत्वा स गदां भीमां कालदण्डमिवोद्यताम् ।  
कालाङ्कुशेन निर्धूतां स्थित एवाग्रतो मम ॥ ४७ ॥  
ततो जलदगम्भीरस्वरेणापूरयन् नभः ।  
वागुवाचाशरीरेण स्वयं लोकपितामहः ॥ ४८ ॥  
प्रहर्तव्यो न राज्ञायमवध्योऽयं तवानघ ।  
कल्पितोऽस्य वधोऽन्यस्माद् विरमस्व हलायुध॥ ४९ ॥  
श्रुत्वाहं तेन वाक्येन चिन्ताविष्टो निवर्तितः ।  
सर्वप्राणहरं घोरं ब्रह्मणा स्वयमीरितम् ॥ 2.53.५० ॥  
तेनाहं वः प्रवक्ष्यामि नृपाणां हितकाम्यया ।  
श्रुत्वा त्वमेव राजेन्द्र कर्तुमर्हसि तद् वचः ॥ ५१ ॥  
तपसोग्रेण महता पुत्रार्थी तोष्य शङ्करम् ।  
प्राप्तवान् देवदेव त्वामवध्यं माथुरैर्जनैः ॥ ५२ ॥  
महामुनिश्चायसचूर्णमश्नन्नुपस्थितो द्वादशवार्षिकं व्रतम् ।  
सुरासुरैः संस्तुतपादपङ्कजः स लब्धवानीप्सितकामसम्पदम् ॥ ५३ ॥  
तपोबलाद् गार्ग्यमुनेर्महात्मनो वरप्रभावाच्छकलैन्दुमौलिनः ।  
भवन्तमासाद्य जनार्दनो हिमं विलीयते भास्कररश्मिना यथा ॥ ५४ ॥  
यतस्व राज्ञां वचनप्रचोदितो व्रजस्व यात्रां विजयाय केशवम् ।  
प्रविश्य राष्ट्रं मथुरां च सेनया निहत्य कृष्णं प्रथयन् स्वकं यशः ॥ ५५ ॥  
माथुरो वासुदेवोऽयं बलदेवः सबान्धवः ।  
तौ विजेष्यसि संग्रामे गत्वा तां मथुरां पुरीम् ॥ ५६ ॥  
शाल्व उवाच  
इत्येवं नरपतिभास्करप्रगीतं वाक्यं ते कथितमिदं हितं नृपाणाम् ।  
तत्सर्वं सह सचिवैर्विमृश्य बुद्ध्या यद्युक्तं कुरु मनुजेन्द्र चात्मनिष्ठम् ॥ ५७ ॥  
इति श्रीमहाभारते खिलभागे हरिवंशे विष्णुपर्वणि शाल्ववाक्ये त्रिपञ्चाशत्तमोऽध्यायः ॥ ५३ ॥