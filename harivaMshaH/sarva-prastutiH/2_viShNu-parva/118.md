+++
title = "११८"

+++
वैशम्पायन उवाच  
तत्रस्थाः परमा नार्यश्चित्रेण परमाद्भुताः ।  
ततो हर्म्ये शयानां तु वैशाखे मासि भामिनीम्॥ १ ॥  
द्वादश्यां शुक्लपक्षस्य सखीगणवृतां तदा ।  
यथोक्तः पुरुषः स्वप्ने रमयामास तां शुभाम् ॥ २ ॥  
विचेष्टमाना रुदती देव्या वचनचोदिता ।  
सा स्वप्ने रमिता तेन स्त्रीभावं चापि लम्भिता ॥ ३ ॥  
शोणिताक्ता प्ररुदती सहसैवोत्थिता निशि ।  
तां तथा रुदतीं दृष्ट्वा सखी भयसमन्विता ॥ ४ ॥  
चित्रलेखा वचः स्निग्धमुवाच परमाद्भुतम्।  
उषे मा भैः किमेवं त्वं रुदती परितप्यसे ।  
बलेः सुतसुता च त्वं प्रख्याता किं भयान्विता॥ ५ ॥  
न भयं विद्यते लोके तव सुभ्रु विशेषतः ।  
अभयं तव वामोरु पिता देवान्तको रणे ॥ ६ ॥  
उत्तिष्ठोत्तिष्ठ भद्रं ते विषादं मा कृथाः शुभे ।  
नैवंविधेषु वासेषु भयमस्ति वरानने ॥ ७ ॥  
असकृद् देवसहितः शचीभर्ता सुरेश्वरः ।  
अप्राप्त एव नगरं पित्रा ते मृदितो रणे ॥ ८ ॥  
अयं देवसमूहस्य भयदश्च पिता तव ।  
महासुरवरः श्रीमान् बलेः पुत्रो महाबलः ॥ ९ ॥  
एवं साभिहिता सख्या बाणपुत्री यशस्विनी।  
स्वप्ने रूपं यथा दृष्टं न्यवेदयदनिन्दिता ॥ १० ॥  
उषोवाच  
एवं संधर्षिता साध्वी कथं जीवितुमुत्सहे ।  
पितरं किं नु वक्ष्यामि देवशत्रुमरिंदमम् ॥ ११ ॥  
एवं संदूषणकरी वंशस्यास्य महौजसः ।  
श्रेयो हि मरणं मह्यं न मे श्रेयोऽद्य जीवितम् ॥ १२ ॥  
ईप्सितो वा यथा कोऽपि पुरुषोऽधिगतो हि मे ।  
जाग्रतीव यथा चाहमवस्थैवं कृता मम ॥ १३ ॥  
निशायां जाग्रतीवाहं नीता केन दशामिमाम् ।  
कथमेवं कृता नाम कन्या जीवितुमुत्सहे ॥ १४ ॥  
कुलोपक्रोशनकरी कुलाङ्गारी निराश्रया ।  
जीवितुं न स्पृहेन्नारी साध्वीनामग्रतः स्थिता ॥ १५ ॥  
इत्येवं बाष्पपूर्णाक्षी सखीजनवृता तदा ।  
विललाप चिरं कालमुषा कमललोचना ॥ १६ ॥  
अनाथवत् तां रुदतीं सख्यः सर्वा विचेतसः ।  
ऊचुरश्रुपरीताक्षीमुषां सर्वाः समागताः ॥ १७ ॥  
दुष्टेन मनसा देवि शुभं वा यदि वाशुभम् ।  
क्रियते न च ते सुभ्रु किंचिद् दुष्टं मनः शुभे ॥ १८ ॥  
प्रसभं दैवसंयोगाद् यदि भुक्तासि भामिनि ।  
स्वप्नयोगेन कल्याणि व्रतलोपो न विद्यते ॥ १९ ॥  
व्यभिचारेण ते देवि नास्ति कश्चिद् व्यतिक्रमः ।  
न च स्वप्नकृतो दोषो मर्त्यलोकेऽस्ति सुन्दरि ॥ २० ॥  
एवं विप्रर्षयो देवि धर्मज्ञाः कथयन्ति वै ।  
मनसा चैव वाचा च कर्मणा च विशेषतः ।  
दुष्टा या त्रिभिरेतैस्तु पापा सा प्रोच्यते बुधैः ॥ २१ ॥  
न च ते दृश्यते भीरु मनः प्रचलितं सदा ।  
कथं त्वं दोषसंदुष्टा नियता ब्रह्मचारिणी ॥ २२ ॥  
यदि सुप्ता सती साध्वी शुद्धभावा मनस्विनी ।  
इमामवस्थां प्राप्ता त्वं नैव धर्मो विलुप्यते ॥ २३ ॥  
यस्या दुष्टं मनः पूर्वं कर्मणा चोपपादितम् ।  
तामाहुरसती नाम सती त्वमसि भामिनि ॥ २४ ॥  
कुलजा रूपसम्पन्ना नियता ब्रह्मचारिणी ।  
इमामवस्थां नीतासि कालो हि दुरतिक्रमः ॥ २५ ॥  
इत्येवमुक्तां रुदतीं बाष्पेणावृतलोचनाम् ।  
कुम्भाण्डदुहिता वाक्यं परमं त्विदमब्रवीत् ॥ २६।  
त्यज शोकंविशालाक्षि अपापा त्वं वरानने ।  
श्रुतं मे यदिदं वाक्यं याथातथ्येन तच्छृणु ॥ २७ ॥  
उषे यदुक्ता देव्यासि भर्तारं ध्यायती तदा ।  
समीपे देवदेवस्य स्मर भामिनि तद् वचः ॥ २८ ॥  
द्वादश्यां शुक्लपक्षस्य वैशाखे मासि यो निशि ।  
हर्म्ये शयानां रुदतीं स्त्रीत्वं समुपनेष्यति ॥ २९ ॥  
भविता स हि ते भर्ता शूरः शत्रुनिबर्हणः ।  
इत्युवाच वचो हृष्टा देवी तव मनोगतम् ॥ ३० ॥  
न हि तद् वचनं मिथ्या पार्वत्या यदुदाहृतम् ।  
सा त्वं किमिदमत्यर्थं रोदिषीन्दुनिभानने ॥ ३१ ॥  
एवमुक्ता तया बाला स्मृत्वा देवीवचस्ततः ।  
अभवन्तष्टशोका सा बाणपुत्री शुभेक्षणा ॥ ३२ ॥  
उषोवाच  
स्मरामि भामिनि वचो देव्याः क्रीडागते भवे ।  
यथोक्तं सर्वमखिलं प्राप्तं हर्म्यतले मया ॥ ३३ ॥  
भर्ता तु मम यद्येष लोकनाथस्य भार्यया ।  
व्यादिष्टः स कथं ज्ञेयस्तत्र कार्यं विधीयताम् ॥ ३४ ॥  
इत्येवमुक्ते वचने कुम्भाण्डदुहिता पुनः ।  
व्याजहार यथान्यायमर्थतत्त्वविशारदा ॥ ३५॥  
न हि तस्य कुलं देविं न कीर्तिं नापि पौरुषम् ।  
कञ्चिज्जानाति तत्त्वेन किमिदं त्वं विमुह्यसे ॥ ३६ ॥  
अदृष्टश्चाश्रुतश्चैव दृष्टः स्वप्ने च यः शुभे ।  
कथं ज्ञेयो भवेद् भीरु सोऽस्माभीरतितस्करः ॥ ३७ ॥  
येन त्वमसितापाङ्गि मत्तकाशिनि विक्रमात् ।  
रुदती प्रसभं भुक्ता प्रविश्यान्तःपुरं सखि ॥ ३८ ॥  
न ह्यसौ प्राकृतः कश्चिद् यः प्रविष्टः प्रसह्य ते ।  
नगरं लोकविख्यातमेकः शत्रुनिबर्हणः ॥ ३९ ॥  
आदित्या वसवो रुद्रा अश्विनौ च महौजसौ ।  
न शक्ताः शोणितपुरं प्रवेष्टुं भीमविक्रमाः ॥ ४० ॥  
सोऽयमेतैः शतगुणैर्विशिष्टश्चारिसूदनः ।  
प्रविष्टः शोणितपुरं बाणमाक्रम्य मूर्धनि ॥ ४१ ॥  
यस्या नैवंविधो भर्ता भवेद् युद्धविशारदः ।  
कस्तस्या जीवितेनार्थो भोगैर्वास्त्यम्बुजेक्षणे ॥ ४२ ॥  
धन्यास्यनुगृहीतासि यस्यास्ते पतिरीदृशः ।  
प्राप्तो देव्याः प्रसादेन कन्दर्पसमविक्रमः ॥ ४३ ॥  
इदं तु यत् कार्यतमं शृणु त्वं तन्मयेरितम् ।  
विज्ञेयो यस्य पुत्रो वै यन्नामा यत्कुलश्च सः ॥ ४४ ॥  
इत्येवमुक्ते वचने तत्रोषा काममोहिता ।  
उवाच कुम्भाण्डसुतां कथं ज्ञास्याम्यहं सखि ॥ ४५ ॥  
त्वमेव चिन्तय सखि नोत्तरं प्रतिभाति मे ।  
स्वकार्ये मुह्यते लोको यथा जीवं लभाम्यहम् ॥ ४६ ॥  
उषाया वचनं श्रुत्वा रामा वाक्यमिदं पुनः ।  
उवाच रुदतीं चोषां कुम्भाण्डदुहिता सखी ॥ ४७ ॥  
कुशला ते विशालाक्षि सर्वथा संधिविग्रहे ।  
अप्सरा चित्रलेखा वै क्षिप्रं विज्ञाप्यतां सखि ॥ ४८ ॥  
अस्याः सर्वमशेषेण त्रैलोक्यं विदितं सदा ।  
एवमुक्ता तदैवोषा हर्षेणागतविस्मया ॥४९ ॥  
तामप्सरसमानाय्य चित्रलेखां सखीं प्रियाम् ।  
कृताञ्जलिपुटा दीना उषा वचनमब्रवीत् ॥ ५० ॥  
स्रा तच्छ्रुत्वा तु वचनमुषायाः परिकीर्तितम्।  
आश्वासयामास सखी बाणपुत्रीं यशस्विनीम् ॥ ५१ ॥  
ततः सा विस्मयाविष्टा वचनं प्राह दुर्वचम् ।  
चित्रलेखामप्सरसं प्रणयात् तां सखीमिदम् ॥ ५२ ॥  
परमं शृणु मे वाक्यं यत् त्वां वक्ष्यामि भामिनि।  
भर्तारं यदि मेऽद्य त्वं नानयिष्यसि मत्प्रियम्॥ ५३ ॥  
कान्तं पद्मपलाशाक्षं मत्तमातङ्गगामिनम् ।  
त्यक्ष्याम्यहं ततः प्राणानचिरात् तनुमध्यमे ॥ ५४ ॥  
चित्रलेखाब्रवीद् वाक्यमुषां हर्षयती शनैः ।  
नैषोऽर्थः शक्यतेऽस्माभिर्वेत्तुं भामिनि सुव्रते ॥५५ ॥  
न कुलेन न वर्णेन न शीलेन न रूपतः ।  
न देशतश्च विज्ञातः स हि चारो मया सखि ॥ ५६ ॥  
किं तु कर्तुं यथा शक्यं बुद्धिपूर्वं मया सखि ।  
प्राप्तं च शृणु मे वाक्यं यथाकाममवाप्स्यसि ॥ ५७ ॥  
देवदानवयक्षाणां गन्धर्वोरगरक्षसाम् ।  
ये विशिष्टाः प्रभावेण रूपेणाभिजनेन च ॥ ५८ ॥  
यथाप्रभावं तान् सर्वानालिखिष्याम्यहं सखि ।  
मनुष्यलोके ये चापि प्रवरा लोकविश्रुताः ॥ ५९ ॥  
सप्तरात्रेण ते भीरु दर्शयिष्यामि तानहम् ।  
ततो विज्ञाय पादस्थं भर्तारं प्रतिपत्स्यसे ॥ ६०  
सा चित्रलेखया प्रोक्ता उषा हितचिकीर्षया ।  
क्रियतामेवमित्याह चित्रलेखां सखीं प्रियाम् ॥ ६१ ॥  
ततः कुशलहस्तत्वाद् यथालेख्यं समन्ततः ।  
इत्युक्त्वा सप्तरात्रेण कृत्वा लेख्यगतांस्तु तान्॥ ६२ ॥  
चित्रपट्टगतान् मुख्यानानयामास शोभना ।  
ततः प्रास्तीर्य पट्टं सा चित्रलेखा स्वयंकृतम् ॥ ६३ ॥  
उषायै दर्शयामास सखीनां तु विशेषतः ।  
एते देवेषु ये -मुख्यास्तथा दानववंशजाः ॥६४ ॥  
किन्नरोरगयक्षाणां राक्षसानां समन्ततः ।  
गन्धर्वासुरदैत्यानां ये चान्ये भोगिनः स्मृताः ॥६५॥  
मनुष्याणां च सर्वेषां ये विशिष्टतमा नराः ।  
तानेतान्पश्य सर्वांस्त्वं यथैव लिखितान् मया ॥६६॥  
यस्ते भर्ता यथारूपः स मया लिखितः सखि ।  
तं त्वं प्रत्यभिजानीहि स्वप्ने यं दृष्टवत्यसि ॥ ६७ ॥  
ततः क्रमेण सर्वांस्तान् दृष्ट्वा सा मत्तकाशिनी ।  
देवदानवगन्धर्वविद्याधरगणानथ ।  
अतीत्य च यदून् सर्वान् ददर्श यदुनन्दनम् ॥ ६८ ॥  
तत्रानिरुद्धं दृष्ट्वा सा विस्मयोत्फुल्ललोचना ।  
उवाच चित्रलेखां तामयं चौरः स वै सखि ॥ ६९ ॥  
येनाहं दूषिता पूर्वं स्वप्ने हर्म्यगता सती ।  
सोऽय विज्ञातरूपो मे कुतोऽयं रतितस्करः ॥ ७० ॥  
चित्रलेखे वदस्वैनं तत्त्वतो मम शोभने ।  
कुलशीलाभिजनतो नाम किं चास्य भामिनि ।  
ततः पश्चाद् विधास्यामि कार्यस्यास्य विनिश्चयम्॥७१॥  
चित्रलेखोवाच  
अयं त्रैलोक्यनाथस्य नप्ता कृष्णस्य धीमतः ।  
भर्ता तव विशालाक्षि प्राद्युम्निर्भीमविक्रमः ॥ ७२ ॥  
न ह्यस्ति त्रिषु लोकेषु सदृशोऽस्य पराक्रमे ।  
उत्पाट्य पर्वतानेव पर्वतैरेष शातयेत् ॥ ७३ ॥  
धन्यास्यनुगृहीतासि यस्यास्ते यदुपुङ्गवः ।  
त्र्यक्षपत्न्या समादिष्टः सदृशः सज्जनः पतिः ॥ ७४ ॥  
उषोवाच  
त्वमेवात्र विशालाक्षि योग्या भव वरानने ।  
न शक्या हि गतिश्चान्या अगत्या मे गतिर्भव ॥ ७५ ॥  
अन्तरिक्षचरा च त्वं योगिनी कामरूपिणी ।  
उपायस्यास्य कुशला क्षिप्रमानय मे प्रियम् ॥ ७६ ॥  
उपायश्चिन्त्यतां भीरु सम्प्रतर्क्य प्रिये सुखम् ।  
सिद्धार्था संनिवर्तस्व येनोपायेन सुन्दरि ॥ ७७ ॥  
भवेदापत्सु यन्मित्रं तन्मित्रं शस्यते बुधैः ।  
कामार्ता चास्मि सुश्रोणि भव मे प्राणधारिणी ॥ ७८ ॥  
यद्येनं मे विशालाक्षि भर्तारममरोपमम् ।  
अद्य नानयसि क्षिप्रं प्राणांस्त्यक्ष्याम्यहं शुभे ॥ ७९ ॥  
उषायाः वचनं श्रुत्वा चित्रलेखाब्रवीद् वचः ।  
श्रोतुमर्हसि कल्याणि वचनं मे शुचिस्मिते ॥ ८० ॥  
यथा बाणस्य नगरी रक्ष्यते देवि सर्वशः ।  
द्वारकापि तथा भीरु दुराधर्षा सुरैरपि ॥ ८१ ॥  
अयस्मयप्रतिच्छन्ना गुप्तद्वारा च सा पुरी ।  
गुप्ता वृष्णिकुमारैश्च तथा द्वारकवासिभिः ॥ ८२ ॥  
प्रान्ते सलिलसंयुक्ता विहिता विश्वकर्मणा ।  
रक्ष्यते पुरुषैर्घोरैः पद्मनाभस्य शासनात् ॥ ८३॥  
शैलप्राकारपरिखादुर्गमार्गप्रवेशिनी ।  
सप्तप्राकाररचिता पर्वतैर्धातुमण्डितैः ॥ ८४ ॥  
न च शक्यमविज्ञातैः प्रवेष्टुं द्वारकां पुरीम् ।  
आत्मानं मां च रक्षस्व पितरं च विशेषतः ॥ ८५ ॥  
उषोवाच  
तव योगप्रभावेण शक्यं तत्र प्रवेशनम् ।  
बहुना किं प्रलापेन प्रतिज्ञा श्रूयतां मम ॥ ८६ ॥  
अनिरुद्धस्य वदनं पूर्णचन्द्रसमप्रभम् ।  
यद्यहं तन्न पश्यामि यास्यामि यमसादनम् ॥ ८७ ॥  
दूतमासाद्य कार्याणां सिद्धिर्भवति भामिनि ।  
तस्माद्दौत्येन मे गच्छ जीवन्तीं मां यदीच्छसि॥ ८८॥  
यदि त्वं मे विजानासि सख्यं प्रेम्णा च भाषितम्।  
क्षिप्रमानय मे कान्तं तवास्मि शरणं गता ॥ ८९ ॥  
जीवितस्य हि संदेहं क्षयं चैव कुलस्य च ।  
कामार्ता हि न पश्यन्ति कामिन्यो मदविक्लवाः ॥ ९० ॥  
प्रयत्नो युज्यते कार्येष्विति शास्त्रनिदर्शनम् ।  
त्वं च शक्ता विशालाक्षि द्वारकायां प्रवेशने ॥ ९१ ॥  
संस्तुतासि मया भीरु कुरु मे प्रियदर्शनम् ।  
चित्रलेखोवाच  
सर्वथा संस्तुता तेऽहं वाक्यैरमृतसोदरैः ॥ ९२ ॥  
कारिता च समुद्योगं प्रियैः कान्तैश्च भाषितैः ।  
एषा गच्छाम्यहं भीरु क्षिप्रं वै द्वारकां पुरीम् ॥ ९३ ॥  
भर्तारमानयाम्यद्य तव वृष्णिकुलोद्भवम् ।  
अनिरुद्धं महाबाहुं प्रविश्य द्वारकां पुरीम् ॥ ९४ ॥  
सा वचस्तथ्यमशिवं दानवानां भयावहम् ।  
उक्त्वा चान्तर्हिता क्षिप्रं चित्रलेखा मनोजवा ॥ ९५ ॥  
सखीभिः सहिता ह्यूषा चिन्तयन्ती तु सा स्थिता।  
तृतीये तु मुहूर्ते सा नष्टा बाणपुरात् तदा ॥ ९६ ॥  
सखीप्रियं चिकीर्षन्ती पूजयन्ती तपोधनान् ।  
क्षणेन समनुप्राप्ता द्वारकां कृष्णपालिताम् ॥ ९७ ॥  
कैलासशिखराकारैः प्रासादैरुपशोभिताम् ।  
ददर्श द्वारकां रम्यां दिवि तारामिव स्थिताम् ॥ ९८ ॥  
इति श्रीमहाभारते खिलभागे हरिवंशे विष्णुपर्वणि उषाहरणे चित्रलेखाया द्वारकागमने अष्टादशाधिकशततमोऽध्यायः ॥ ११८ ॥