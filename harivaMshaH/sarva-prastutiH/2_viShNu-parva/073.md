+++
title = "०७३"

+++
वैशम्पायन उवाच  
अथ विष्णुर्महातेजा मुहूर्ताभ्युदिते रवौ ।  
मृगयाव्यपदेशेन ययौ रैवतकं गिरिम् ॥ १ ॥  
आरोप्यैकरथे देवः सात्यकिं नरपुङ्गवम् ।  
प्रद्युम्नमनुगच्छेति प्रोक्त्वा कुरुकुलोद्वह ॥ २ ॥  
रैवतं च गिरिं देवो गत्वा दारुकमब्रवीत् ।  
मदीयं रथमेनं त्वं ग्रहायेहैव दारुक ॥ ३ ॥  
प्रतिपालय मां सौम्य दिनार्द्धे वारयन् हरीन् ।  
रथेनैव प्रवेष्टाहं द्वारकां सूतसत्तम ॥ ४ ॥  
इति संदिश्य भगवानारुरोह जयोद्यतः ।  
तार्क्ष्यं ससात्यको धीमानप्रमेयपराक्रमः ॥ ५ ॥  
पृथग् रथेन कौरव्य प्रद्युम्नः शत्रुसूदनः ।  
आकाशगामिना राजन्पृष्ठतः कृष्णमन्वयात् ॥ ६ ॥  
निमेषान्तरमात्रेण नन्दनं काननं हरिः ।  
देवोद्यानं ययौ धीमान् पारिजातजिहीर्षया ॥ ७ ॥  
ददर्श तत्र भगवान् देवयोधान् दुरासदान् ।  
नानायुधधरान् वीरान् नन्दनस्थानधोक्षजः ॥ ८ ॥  
तेषां सम्पश्यतामेव पारिजातं महाबलः ।  
उत्पाट्यारोपयामास पारिजातं सतां गतिः ॥ ९ ॥  
गरुडं पक्षिराजानमयत्नेनैव भारत ।  
उपस्थितो विग्रहवान् पारिजातः स केशवम् ॥ 2.73.१० ॥  
सान्त्वितो वासुदेवेन पारिजातश्च भारत ।  
उक्तश्च वृक्ष मा भैस्त्वं केशवेन महात्मना ॥ ११ ॥  
तं प्रस्थितं तरुं दृष्ट्वा पारिजातमधोक्षजः ।  
अमरावतीं पुरीं श्रेष्ठां ततश्चक्रे प्रदक्षिणाम् ॥ १२ ॥  
ते तु नन्दनगोप्तारः पारिजातो द्रुमोत्तमः ।  
ह्रियतीति महेन्द्राय गत्वा नृप शशंसिरे ॥ १३ ॥  
अथैरावतमारुह्य निर्ययौ पाकशासनः ।  
जयन्तेन रथस्थेन पृष्ठतोऽनुगतः प्रभुः ॥ १४ ॥  
पूर्वमभ्यागतं द्वारं केशवं शत्रुनाशनम् ।  
दृष्ट्वोवाच प्रवृत्तं भोः किमिदं मधुसूदन ॥ १५ ॥  
प्रणम्य गरुडस्थोऽथ केशवः शक्रमब्रवीत् ।  
वध्वास्ते पुण्यकार्याय नीयतेऽयं वरद्रुमः ॥ १६ ॥  
तमुवाच ततः शक्रो मा मैवं पुष्करेक्षण ।  
अयोधयित्वा न तरुर्नयितव्यस्त्वयाच्युत ॥ १७ ॥  
प्रहरस्व महाबाहो प्रथमं मयि केशव ।  
प्रतिज्ञा सफला तेऽस्तु मुक्त्वा कौमोदकी मयि ॥ १८॥  
ततः कृष्णः शरैस्तीक्ष्णैर्देवराजगजोत्तमम् ।  
बिभेदाशनिसंकाशैः प्रहसन्निव भारत ॥ १९ ॥  
विव्याध गरुडं वज्री दिव्यैः शरवरैस्तथा ।  
बाणांश्चिच्छेद सहसा केशवस्य तरस्विनः ॥ 2.73.२० ॥  
यान् यान् मुमोच देवेन्द्रस्तांस्तांश्चिच्छेद माधवः ।  
माधवेन प्रयुक्तांश्च चिच्छेद बलवृत्रहा ॥ २१ ॥  
महेन्द्रस्य च शब्देन धनुषः कुरुनन्दन ।  
शार्ङ्गस्य च निनादेन मुमुहुः स्वर्गवासिनः ॥ २२ ॥  
तयोर्वर्तति संग्रामे गरुडस्थं महाबलः ।  
पारिजातं जयन्तोऽथ हर्तुमभ्युद्यतो बली ॥ २३ ॥  
प्रद्युम्नमथ कंसघ्नो वारयेति तदाब्रवीत् ।  
ततस्तं वारयामास रौक्मिणेयः प्रतापवान् ॥ २४ ॥  
जयन्तो जयतां श्रेष्ठो रौक्मिणेयमथेषुभिः ।  
सर्वगात्रेषु विहसन्नाजघान रथे स्थितः ॥ २५ ॥  
रथस्थ एव रथिनं कामस्तु कमलेक्षणः ।  
ऐन्द्रिमभ्यर्दयामास बाणैराशीविषोपमैः ॥ २६  
स संनिपातस्तुमुलो बभूव कुरुनन्दन ।  
जयन्तस्य च वीरस्य रौक्मिणेयस्य चोभयोः ॥ २७ ॥  
कृतप्रतिकृतं युद्धे चक्रतुस्तौ महाबलौ ।  
महेन्द्रोपेन्द्रतनयौ जगत्यस्त्रभृतां वरौ ॥ २८ ॥  
देवाश्च मुनयश्चैव ददृशुर्विस्मयान्विताः ।  
तं संग्रामं महाघोरं सिद्धाश्चैव सचारणाः ॥ २९ ॥  
ततस्तु प्रवरो नाम देवदूतो महाबलः ।  
पारिजातं पुनर्हर्तुमियेष कुरुनन्दन ॥ 2.73.३० ॥  
सखा स देवराजस्य महास्त्रविदरिंदमः ।  
अवध्यो वरदानेन ब्रह्मणः कुरुनन्दन ॥ ३१ ॥  
ब्राह्मणस्तपसा सिद्धौ जम्बूद्वीपाद् दिवं गतः ।  
स्वशक्त्या नृप संयातः सखित्वं बलघातिना ॥ ३२ ॥  
तमापतन्तं सम्प्रेक्ष्य कृष्णः सात्यकिमब्रवीत् ।  
अत्रस्थ एव प्रवरं शरैर्वारय सात्यके ॥ ३३ ॥  
ततः षष्ट्या रथेषूणां गरुडस्थं द्विजस्तदा ।  
आजघान महाबाहो सात्यकिं प्रवरो भृशम् ॥ ३५ ॥  
शिनेर्नप्ता धनुस्तस्य क्षिपतः सायकान् नृप ।  
चिच्छेद पुरुषव्याघ्रो वचनं चेदमब्रवीत् ॥ ३६ ॥  
ब्राह्मणो नाभिहन्तव्यस्तिष्ठ तिष्ठ स्ववर्त्मनि ।  
अवध्या यादवानां हि स्वापराधेऽपि हि द्विजाः ॥ ३७ ॥  
प्रवरस्तु प्रहस्यैनमुवाच कुरुनन्दन ।  
अलं क्षान्त्या नृणां शूर युद्ध्य सर्वात्मना रणे ॥ ३८ ॥  
जामदग्न्यस्य रामस्य शिष्योऽहमपि यादव ।  
नामतः प्रवरो नाम सखा शक्रस्य धीमतः ॥ ३९ ॥  
न देवा योद्धुमिच्छन्ति मन्यन्तो मधुसूदनम् ।  
आनृण्यं सौहृदस्याहमधिगन्तास्मि माधव ॥ 2.73.४० ॥  
ततस्तयोस्तदा रौद्रः संग्रामो ववृधे नृप ।  
अस्त्रैर्दिव्यैर्नरव्याघ्र शैनेयद्विजमुख्ययोः ॥ ४१ ॥  
द्यौश्चचाल तदा राजन् द्युचराश्च सहस्रशः ।  
तस्मिन् वर्तति संग्रामे तेषामतिमहात्मनाम् ॥ ४२ ॥  
नातिशिष्ये रणे कार्ष्णिरैन्द्रिमस्त्रभृतां वरम् ।  
ऐन्द्रिः कार्ष्णि महात्मानं मायिनं शूरसत्तमम्॥ ४३ ॥  
हन्त गृह्ण प्रतीच्छेति तावुभौ योधसत्तमौ ।  
युयुधाते नरश्रेष्ठ परस्परजयैषिणौ ॥ ४४ ॥  
अथ शार्ङ्गायुधसुतं शचीपुत्रः प्रतापवान् ।  
विभाष्याभ्यहनद्राजन् दिव्येनास्त्रेण सत्वरः ॥ ४५ ॥  
सोऽस्त्रं तदभिदीप्यन्तमापतन्तं शितैः शरैः ।  
तस्तम्भे बाणजालेन तदद्भुतमिवाभवत् ॥ ४६ ॥  
ततस्तद् दीप्यमानं तु पपात रणमूर्द्धनि ।  
रौक्मिणेयस्य कौरव्य घोरं दानवमर्दनम् ॥ ४७ ॥  
तेनास्त्रेण रथो दग्धः प्रद्युम्नस्य महात्मनः ।  
नादहत् तत् सुघोरं तं रौक्मिणेयं नराधिप ॥ ४८ ॥  
दहत्यग्निं न खल्वग्निरुद्धतोऽपि विशाम्पते ।  
दग्धाद् रथान्महाबाहु रौक्मिणेयः प्रचक्रमे ॥ ४९ ॥  
अथ नारायणसुतो विरथो रथिनां वरः ।  
स्थितो धनुष्मानाकाशे जयन्तमिदमब्रवीत् ॥ 2.73.५० ॥  
महेन्द्रपुत्र दिव्यं त्वं यदस्त्रं मुक्तवानसि ।  
नाहमीदृशरूपाणां शक्यो हन्तुं शतैरपि ॥ ५१ ॥  
प्रयत्नं कुरु शिक्षाणां यत्नं मेऽद्य प्रदर्शय ।  
नास्ति मेऽतिशयं कर्ता संग्रामेऽमरनन्दन ॥ ५२ ॥  
आसीन्मे साध्वसं दृष्ट्वा रथस्थं त्वां धृतायुधम्।  
बिभेमि तव नेदानीं युद्धे दृष्टबलोऽबलम् ॥ ५३ ॥  
मनसा स्मर्यतां सैष पारिजातस्त्वया तरुः ।  
शक्यं न खलु हस्ताभ्यां स्प्रष्टव्यो यस्त्वया ह्यसौ ॥५४॥  
रथो मायामयो दग्धस्त्वया यो ह्यस्त्रतेजसा ।  
ईदृशानां सहस्राणि स्रष्टुं शक्तोऽस्मि मायया ॥ ५५ ॥  
एवमुक्तो जयन्तश्च मुमोचास्त्रं महाबलः ।  
तपसोपचितं तेन स्वयमेवातितेजसा ॥ ५६ ॥  
तत् प्रद्युम्नो महावेगं शरजालैरवारयत् ।  
चत्वार्यस्त्राणि दिव्यानि मुमुचे चापराणि सः ॥ ५७ ॥  
दिक्षु सर्वासु रुरुधुस्तान्यस्त्राण्यथ भारत ।  
रौक्मिणेयं महात्मानमन्तरिक्षे च पञ्चमम् ॥ ५८ ॥  
महोल्कासदृशान् बाणानस्त्राण्यमरसत्तमः ।  
मुमोच यानि घोराणि प्रद्युम्नं प्रति सर्वतः ॥ ५९ ॥  
तानि सर्वाणि बाणौघैः कार्ष्णिरस्त्राण्यवारयत् ।  
जयन्तं चापरैर्बाणैर्विध्याध निशितैस्तदा ॥ 2.73.६० ॥  
ततो नादः समुत्सृष्टो ह्यमरैः पुण्यकर्मभिः ।  
दृष्ट्वा स्थैर्यं च शैघ्र्यं च प्रद्युम्नस्य महात्मनः ॥ ६१ ॥  
प्रवरस्यापि बाणेन शितेन शिनिपुङ्गवः ।  
चिच्छेदेष्वासनं वीरो हस्तावापं च भारत ॥ ६२ ॥  
ततौऽन्यत्स तु जग्राह महत् तद्धनुरुत्तमम् ।  
महेन्द्रदत्तं प्रवरो महाशनिसमस्वनम् ॥ ६३ ॥  
स तेन वीरो महता धनुषा विप्रसत्तमः ।  
शरान् मुमोच विविधानर्करश्मिनिभांस्तदा ॥ ६४ ॥  
चकर्त च धनुश्चित्रं शैनेयस्यामितौजसः ।  
विव्याध सर्वगात्रेषु बाणैरपि च सात्यकिम् ॥ ६५ ॥  
धनुरादाय शैनेयस्ततोऽन्यत् कुरुनन्दन ।  
दृढं भारसहं धीमान् विव्याध प्रवरं रणे ॥ ६६ ॥  
उच्चकर्ततुरन्योन्यवर्मणी तौ शितैः शरैः ।  
गात्रेभ्यश्चैव मांसानि मर्मभिद्भिः शरोद्यमैः ॥ ६७ ॥  
अथाष्टधारबाणेन पुनरिष्वासनं द्विधा ।  
चिच्छेद प्रवरो वीरस्त्रिभिश्चैनमताडयत् ॥ ६८ ॥  
अन्यदिष्वासनं तं तु ग्रहीतुमनसं द्विजः ।  
गदया ताडयामास क्षेप्यया लघुहस्तवान् ॥ ६९ ॥  
सोऽसिं चर्म च जग्राह सात्यकिः प्रहसन्निव ।  
न जग्राह धनुर्धीमान् गदयाभिहतो भृशम् ॥ 2.73.७० ॥  
ततः शरशतान्येव मुमोच प्रवरस्तदा ।  
विहस्तमिव विज्ञाय सात्यकिं यदुनन्दनम् ॥ ७१ ॥  
प्रद्युम्नोऽस्य ददौ खड्गं निर्मलाकाशसंनिभम् ।  
तस्य चिच्छेद भल्लेन निस्त्रिंशं प्रवरस्तदा ॥ ७२ ॥  
त्सरुदेशेऽपातयच्च प्रवरः प्रहसन्निव ।  
व्यधमच्च तथा चर्म शितैर्बाणैरजिह्मगैः ॥ ७३ ॥  
आजघान च शक्त्यैनं हृदि विप्रो ननाद च ।  
तं विक्लवमिव ज्ञात्वा पारिजातजिहीर्षया ।  
तार्क्ष्याभ्याशे रथेनैव स तस्थौ प्रवरस्तदा ॥ ७४ ॥  
तं पक्षपुटवेगेन चिक्षेप गरुडस्तथा ।  
गव्यूतिमेकां सरथः स पपात मुमोह च ॥ ७५ ॥  
तं जयन्तो निपत्याथ पतितं ब्राह्मणं नृप ।  
समाश्वास्य रथं शीघ्रं समारोपितवांस्तदा ॥ ७६ ॥  
शैनेयमपि मुह्यन्तं पतन्तं च मुहुर्मुहुः ।  
आश्वासयानः प्रद्युम्नः पितृव्यं परिषस्वजे ॥ ७७ ॥  
तं हि पस्पर्श हस्तेन सव्येन मधुसूदनः ।  
विरुजः स्पर्शमात्रेण सात्यकिः समपद्यत ॥ ७८ ॥  
प्रद्युम्नो दक्षिणे पार्श्वे वामे तु शिनिपुङ्गवः ।  
तस्थतुः पारिजातस्य युद्धशौण्डतरावुभौ ॥ ७९ ॥  
जयन्तः प्रवरश्चैव रथेनैकेन भारत ।  
सम्पतन्तौ महेन्द्रेण प्रहस्योक्तौ महात्मना ॥ 2.73.८० ॥  
नासन्नमभिगन्तव्यं गरुडस्य कथंचन ।  
बलवानेष पततां राजा च विनतासुतः ॥ ८१ ॥  
दक्षिणे चैव सव्ये च पार्श्वे मम धृतायुधौ ।  
उभौ स्थितौ युद्ध्यमानं मामेव हि प्रपश्यतम् ॥ ८२ ॥  
एवमुक्तौ स्थितौ वीरौ ततः शक्रस्य पार्श्वयोः ।  
ददृशाते युद्धद्यमानौ देवराजजनार्दनौ ॥ ८३ ॥  
अथेन्द्रो गरुडं बाणैर्महाशनिसमस्वनैः ।  
विव्याध सर्वगात्रेषु महास्त्रप्रवरैस्तथा ॥ ८४ ॥  
स तान् बाणानगणयन् वैनतेयः प्रतापवान् ।  
ससाराभिमुखो वीरः शक्रनागमरिंदमः ॥ ८५ ॥  
उभौ तौ सहसा राजन् बलिनौ गजपक्षिणौ ।  
प्रयुद्धौ वीर्यसम्पन्नौ महाप्राणौ दुरासदौ ॥ ८६ ॥  
रदनैः पन्नगरिपुं करेण शिरसा तदा ।  
ऐरावतो गजपतिराजघान नदंस्तथा ॥ ८७ ॥  
तथा नखाङ्कुशैस्तीक्ष्णैर्वैनतेयो बलोत्कटः ।  
तथा पक्षनिपातैश्च शक्रनागं जघान ह ॥ ८८ ॥  
मुहू्र्तं सुमहानासीत् सम्पातो गजपक्षिणोः ।  
विस्मापनीयो जगतः प्रेक्षितॄणां भयावहः ॥ ८९ ॥  
मूर्ध्न्यथैरावतं तार्क्ष्यस्ताडयामास भारत ।  
नखाङ्कुशकरालेन चरणेन महाबलः ॥ 2.73.९० ॥  
सम्प्रहाराभिसंतप्तो निपपात त्रिविष्टपात् ।  
पारियात्रे गिरिश्रेष्ठे द्वीपेऽस्मिञ्जनमेजय ॥ ९१ ॥  
पतन्तमपि तं शक्रो न मुमोच महाबलः ।  
कारुण्यादथ सौहार्दात् पूर्वाभ्युपगमादपि ॥ ९२॥  
कृष्णोऽप्यन्वगमच्चैनं पृष्ठतः प्रभवोऽव्ययः ।  
पारिजातवता धीमान् गरुडेन महाबलः ॥ ९३ ॥  
स तस्थौ पर्वतश्रेष्ठे पारियात्रे तु वृत्रहा ।  
ऐरावते समाश्वस्ते संग्रामो ववृधे पुनः ॥ ९४ ॥  
शरैराशीविषप्रख्यै रत्नयुक्तैः सुतेजितैः ।  
अन्योन्यं कुरुशार्दूल शक्रकेशवयोर्महान् ॥ ९५ ॥  
ततो वज्रायुधो वज्रमशनिं च पुनः पुनः ।  
मुमोच गरुडे राजन्नैरावतरिपौ नृप ॥ ९६ ॥  
वज्राशनिनिपातांस्तान् सेहे शक्रस्य पक्षिराट् ।  
अवध्यो बलिनां श्रेष्ठो निसर्गेण तपोबलात् ॥ ९७ ॥  
मुमोच पक्षमेकैकं मानयन्नशनिं सदा ।  
वज्रं च देवराज्ञोऽथ भ्रातुः कश्यपसम्भवः ॥ ९८ ॥  
आक्रम्यमाणस्तार्क्ष्येण न्यमज्जन्नृपते गिरिः ।  
विवेश धरणीं राजञ्च्छीर्यमाणः समन्ततः ॥ ९९ ॥  
चुकूज बहुमानेन कृष्णस्य स तु पर्वतः ।  
तं चाद्राक्षीत्ततः कृष्णः किंचिच्छेषमधोक्षजः ॥2.73.१००॥  
तं मुक्त्वा गरुडेनाथ तस्थौ देवो विहायसि ।  
प्रद्युम्नं च तदोवाच सर्वकृल्लोकभावनः ॥ १०१॥  
इतो द्वारवतीं गत्वा रथमानय मा चिरम् ।  
सदारुकं महाबाहो मत्तेजोबलमाश्रितः ॥ १०२॥  
वक्तव्यो बलभद्रश्च राजा च कुकुराधिपः ।  
श्वो जित्वेन्द्रं त्वागमिष्ये द्वारकामिति मानद ॥ १०३॥  
तथेत्युक्त्वा तु धर्मात्मा प्रद्युम्नः पितरं विभुः ।  
गत्वा यथोक्तमुक्त्वा च यादवेन्द्रबलावुभौ ॥ १०४॥  
नाडिकान्तरमात्रेण पुनस्तं देशमाययौ ।  
दारुकेण समायुक्तं रथमास्थाय भारत ॥ १०५ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे श्रीकृष्णेन्द्रयुद्धे त्रिसप्ततितमोऽध्यायः ॥ ७३ ॥