+++
title = "०४२"

+++
वैशम्पायन उवाच  
जरासंधस्ततः प्राप्तो नृपः सर्वमहीक्षिताम् ।  
नराधिपैर्बलयुतैरनुयातो महाद्युतिः ॥ १ ॥  
व्यायतोदग्रतुरगैर्विस्पष्टार्थसमाहितैः ।  
रथैः साङ्ग्रामिकैर्युक्तैरसङ्गगतिभिः क्वचित् ॥ २ ॥  
हेमकक्षैर्महाघण्टैर्वारणैर्वारिदोपमैः ।  
महामात्रोत्तमारूढैः कल्पितै रणगर्वितैः ॥ ३ ॥  
स्वारूढैः सादिभिर्युक्तैः प्रेङ्खमाणैः प्रवल्गितैः ।  
वाजिभिर्वायुसंकाशैः प्ल्रवद्भिरिव पत्रिभिः ॥ ४ ॥  
खङ्गचर्मबलोदग्रैः पत्तिभिर्बलिनां वरैः ।  
सहस्त्रसंख्यैर्निर्मुक्तैरुत्पतद्भिरिवोरगैः ॥ ५ ॥  
एवं चतुर्विधैः सैन्यैः प्रचलद्भिरिवाम्बुदैः ।  
नृपोऽभियातो बलवाञ्जरासंधो धृतव्रतः ॥ ६ ॥  
स रथैनेमिघोषैश्च गजैश्च मदसंयुतैः ।  
हेषद्भिश्चापि तुरगैः क्ष्वेडितोग्रैश्च पत्तिभिः ॥ ७ ॥  
संनादयन् दिशः सर्वाः सर्वाश्चापि गुहाशयान् ।  
स राजा सागराकारः ससैन्यः प्रत्यदृश्यत ॥ ८ ॥  
तद्बलं पृथिवीशानां हृष्टयोधजनाकुलम् ।  
क्ष्वेडितास्फोटितरवं मेघसैन्यमिवाबभौ ॥ ९ ॥  
रथैः पवनसंपातैर्गजैश्च जलदोपमैः ।  
तुरगैश्च सिताभ्राभैः पत्तिभिश्चापि दंशितैः ॥ 2.42.१० ॥  
व्यामिश्रं तद्बलं भाति मत्तद्विपसमाकुलम् ।  
घर्मान्ते सागरगतं यथाभ्रपटलं तथा ॥ ११ ॥  
सबलास्ते महीपाला जरासंधपुरोगमाः ।  
परिवार्य गिरिं सर्वे निवेशायोपचक्रमुः ॥ १२ ॥  
बभौ तस्य निविष्टस्य बलश्रीः शिविरस्य वै ।  
शुक्ले पर्वणि पूर्णस्य यथा रूपं महोदधेः ॥ १३ ॥  
वीतरात्रे ततः काले नृपास्ते कृतकौतुकाः ।  
आरोहणार्थं शैलस्य समेता युद्धलालसाः ॥ १४ ॥  
समवायीकृताः सर्वे गिरिप्रस्थेषु ते नृपाः ।  
निविष्टा मन्त्रयामासुर्युद्धकालकुतूहलाः ॥ १५ ॥  
एषां तु तुमुलः शब्दः शुश्रुवे पृथिवीक्षिताम् ।  
युगान्ते भिद्यमानानां सागराणां यथा स्वनः ॥ १६ ॥  
तेषां सकञ्चुकोष्णीषाः स्थविरा वेत्रपाणयः ।  
चेरुर्मा शब्द इत्येवं ब्रुवन्तो राजशासनात् ॥ १७ ॥  
तस्य रूपं बलस्यासीन्निःशब्दस्तिमितस्य वै ।  
लीनमीनभुजङ्गस्य निःशब्दस्य पयोदधेः ॥ १८ ॥  
तस्मिन् स्तिमितनिदशब्दे योगादिव महार्णवे ।  
जरासन्धो बृहद्वाक्यं बृहस्पतिरिवाददे ॥ १९ ॥  
शीघ्रं समभिवर्तन्तां बलानीह महीक्षिताम् ।  
सर्वतः पर्वतश्चायं बलौघैः परिवार्यताम् ॥ 2.42.२० ॥  
अश्मयन्त्राणि युज्यन्तां क्षेपणीयाश्च मुद्गराः ।  
ऊर्ध्वं चापि प्रवाह्यन्तां प्रासा वै तोमराणि च ॥ २१ ॥  
ऊर्ध्व प्रक्षेपणार्थाय दृढानि च लधूनि च ।  
शस्त्रपातविघातानि क्रियन्तामाशु शिल्पिभिः ॥ २२ ॥  
शूराणां युद्ध्यमानानां प्रमत्तानां परस्परम् ।  
यथा नरपतिः प्राह तथा शीघ्रं विधीयताम् ॥ २३ ॥  
दार्यतामेष टङ्कौघैः खनित्रैश्च नगोत्तमः ।  
नृपाश्च युद्धमार्गज्ञा विन्यस्यन्तामदूरतः ॥ २४ ॥  
अद्यप्रभृति सैन्यैर्मे गिरिरोधः प्रवर्त्यताम् ।  
यावदेतौ पातयामो वसुदेवसुतावुभौ ॥ २५ ॥  
अचलोऽयं शिलायोनिः क्रियतां निश्चलाण्डजः ।  
आकाशमपि बाणोर्घैर्निःसम्पातं विधीयताम् ॥ २६ ॥  
मयानुशिष्टास्तिष्ठन्तु गिरिभूमिषु भूमिपाः ।  
तेषु तेष्ववकाशेषु शीघ्रमारुह्यतां गिरिः ॥ २७ ॥  
मद्रः कलिङ्गाधिपतिश्चेकितानश्च बाह्लिकः ।  
काश्मीरराजो गोनर्दः करूषाधिपतिस्तथा ॥ २८ ॥  
द्रुमः किंपुरुषश्चैव पर्वतीयाश्च मानवाः ।  
पर्वतस्यापरं पार्श्वं क्षिप्रमारोहयन्त्वमी ॥ २९ ॥  
पौरवो वेणुदारिश्च वैदर्भः सोमकस्तथा ।  
रुक्मी च भोजाधिपतिः सूर्याक्षश्चैव मालवः ॥ 2.42.३० ॥  
पाञ्चालाधिपतिश्चैव द्रुपदश्च नराधिपः ।  
विन्दानुविन्दावावन्त्यौ दन्तवक्त्रश्च वीर्यवान् ॥ ३१ ॥  
छागलिः पुरमित्रश्च विराटश्च महीपतिः ।  
कौशाम्ब्यो मालवश्चैव शतधन्वा विदूरथः ॥ ३२॥  
भूरिश्रवास्त्रिगर्तश्च बाणः पञ्चनदस्तथा ।  
उत्तरं पर्वतोद्देशमेते दुर्गसहा नृपाः ।  
आरोहन्तु विमर्दन्तो वज्रप्रतिमगौरवाः ॥ ३३ ॥  
उलूकः कैतवेयश्च वीरश्चांशुमतः सुतः ।  
एकलव्यो दृढाश्वश्च क्षत्रधर्मा जयद्रथः ॥ ३४ ॥  
उत्तमौजास्तथा शाल्वः कैरलेयश्च कैशिकः ।  
वैदिशो वामदेवश्च सुकेतुश्चापि वीर्यवान् ॥ ३५ ॥  
पूर्वपर्वतनिर्व्युहमेतेष्वायतमस्तु नः ।  
विदारयन्तो धावन्तो वाता इत बलाहकान् ॥ ३६ ॥  
अहं च दरदश्चैव चेदिराजश्च वीर्यवान् ।  
दक्षिणं शैलनिचयं दारयिष्याम दंशिताः ॥ ३७ ॥  
एवमेष गिरिः क्षिप्रं समन्ताद् वेष्टितो बलैः ।  
वज्रप्रपातप्रतिमं प्राप्नोतु तुमुलं भयम् ॥ ३८ ॥  
गदिनो वै गदाभिश्च परिघैः परिघायुधाः ।  
अपरे विविधैः शस्त्रैर्दारयन्तु नगोत्तमम् ॥ ३९ ॥  
एष भूमिधरोऽद्यैव विषमोच्चशिलान्वितः ।  
कार्यो भूमिसमः सर्वो भवद्भिर्वसुधाधिपैः ॥ 2.42.४० ॥  
जरासंधवचः श्रुत्वा पार्थिवा राजशासनात् ।  
गोमन्तं वेष्टयामासुः सागराः पृथिवीमिव ।! ४१ ॥  
उवाच राजा चेदीनां देवानां मघवानिव ।  
किं ते युद्धेन दुर्गे ऽस्मिन् गोमन्ते च नगोत्तमे ॥ ४२ ॥  
दुरारोहश्च शिखरे प्रांशुपादपकण्टके ।  
काष्ठैस्तृणैश्च बहुभिः परिवार्य समन्ततः ॥ ४३ ॥  
अद्यैव दीप्यतां क्षिप्रमलमन्येन कर्मणा ।  
क्षत्रियाः सुकुमारा हि रणे सायकयोधिनः ॥ ४४ ॥  
नियुक्ताः पर्वते दुर्गे नियोक्तुं पादयोधिनः ।  
ननाम प्रतिबन्धेन न चावस्कन्दकर्मणा ॥ ४५ ॥  
शक्य एष गिरिस्तात देवैरप्यवमर्दितुम् ।  
दुर्गयुद्धे क्रमः श्रेयान् रोधयुद्धेन पार्थिवाः ॥ ४६ ॥  
भक्तोदकेन्धनैः क्षीणाः पात्यन्ते गिरिसंश्रिताः ।  
वयं बहव इत्येवं नाप्येष निपुणो नयः ॥ ४७ ॥  
यादवौ नावमन्तव्यौ द्वावप्येतौ रणे स्थितौ ।  
अविज्ञातबलावेतौ श्रूयेते देवसम्मितौ ॥ ४८ ॥  
कर्मभिस्त्वमरौ विद्मो वालावतिबलान्वितौ ।  
दुष्कराणीह कर्माणि कृतवन्तौ यदूत्तमौ ॥ ४९ ॥  
शुष्ककाष्ठैस्तृणैर्वेष्ट्य सर्वतः पर्वतोत्तमम् ।  
अग्निना दीपयिष्यामो दह्येतां गतचेतनौ ॥ 2.42.५० ॥  
यदि चेन्निष्क्रमिष्येते दह्यमानावितोऽन्तिके ।  
समेत्य पातयिष्यामस्त्यक्ष्यतो जीवितं ततः ॥ ५१ ॥  
वाक्यमेतत्तु रुरुचे सबलानां महीक्षिताम् ।  
यदुक्तं चेदिराजेन नृपाणां हितशंसिना ॥ ५२ ॥  
ततः काष्ठैस्तृणैर्वंशैः शुष्कशाखैश्च पादपैः ।  
उपादीप्यत शैलेन्द्रः सृर्यपादैरिवाम्बुदः ॥ ५३ ॥  
ददुस्ते सर्वतस्तूर्णं पावकं तत्र पार्थिवाः ।  
यथोद्देशं यथावातं शैलस्य लघुविक्रमाः ॥ ५४ ॥  
स वायुदीपितो वह्निरुत्पपात समन्ततः ।  
सधूमज्वालमालाभिर्भाभिः खमिव शोभयन् ॥ ५५ ॥  
सोऽनलः पवनायस्तः काष्ठसंचयमूलवान् ।  
ददाह शैलं श्रीमन्तं गोमन्तं कान्तपादपम् ॥ ५६ ॥  
स दह्यमानः शैलेन्द्रो मुमोच विपुलाः शिलाः ।  
शतशः शतधा भूत्वा महोल्काकारदर्शनाः ॥ ५७ ॥  
स चित्रभानुः शैलेन्द्रं भाभिर्भानुरिवाम्बुदम् ।  
आलिम्पतीव विधिवत् समन्तादर्चिरुद्धतः ॥ ५८ ॥  
धातुभिः पच्यमानैश्च ज्वलद्भिश्चैव पादपैः ।  
उद्भ्रान्तश्वापदो रौति तुद्यमान इवाद्रिराट् ॥ ५९ ॥  
प्रतप्तो दह्यमानस्तु स शैलः कृष्णवर्त्मना ।  
रीतीर्निर्वर्तयामास काञ्चनाञ्जनराजतीः ॥ 2.42.६० ॥  
वह्निना चापि दीप्ताङ्गो गिरिर्नातिविराजते ।  
धूमान्धकारोर्ध्वतनुर्मज्जमान इवाम्बुदः ॥ ६१ ॥  
विश्लिष्टोपलसंघातः कर्कशाङ्गारवर्षणः ।  
गिरिर्भात्यनलोद्गारैरुल्कावृष्टिरिवाम्बुदः ॥ ६२ ॥  
प्रपातप्रस्रपोत्क्षिप्तो धूमसंवर्द्धितोदरः ।  
स गिरिर्भस्मतां यातो युगान्ताग्निहतोपमः ॥ ६३ ॥  
विह्वलास्तस्य पार्श्वेभ्यः सर्पा दग्धार्धदेहिनः ।  
श्वसन्तः पृथुमूर्धानो निश्चेरुरशिवेक्षणाः ॥ ६४ ॥  
उत्पत्योत्पत्य गगनात् पुनः पुनरवाङ्मुखाः ।  
रेसुश्चोद्वेजिताः सिंहाः शार्दूलाश्चानलाविलाः ॥ ६५ ॥  
मुमुचुः पादपाश्चैव दाहनिर्यासजं जलम् ॥ ६६ ॥  
वहत्यूर्ध्वगतिर्वातो भस्माङ्गारातिपिङ्गलः ।  
धूमच्छाया च गगने दर्पिताम्भोददर्शना ॥ ६७ ॥  
व्यज्यमानो महासानुर्विहगैश्वापदैरपि।  
गिरिर्वैकल्यमायाति प्रागल्भ्यात्कृष्णवर्त्मनः ॥ ६८ ॥  
स मुमोच शिलाः शैलश्चलोदग्रशिलोच्चयः ।  
वज्रेण पुरुहूतस्य यथा स्याद् दारितस्तथा ॥ ६९ ॥  
आदीप्य तं तु शैलेन्द्रं क्षत्रिया व्यूहदंशिताः ।  
अर्धक्रोशमपक्रान्ताः पावकेनाभितापिताः ॥ 2.42.७० ॥  
दह्यमाने नगश्रेष्ठे सीदमानैर्महाद्रुमैः ।  
धूमभारैरनालक्ष्ये मूले शिथिलतां गते ॥ ७१ ॥  
सरोषं हि तदा रामो वचनं केशिसूदनम् ।  
बभाषे पद्मपत्राक्षं स साक्षान्मधुसूदनम् ॥ ७२ ॥  
दह्यतेऽयं गिरिस्तात ससानुशिखरद्रुमः ।  
आवयोः कृष्ण वैरेण बलिभिर्वसुधाधिपैः ॥ ७३ ॥  
पश्य कृष्णानलौष्णानां सधूमानां समन्ततः ।  
वनानां विरसन्तीव नगाभ्याशे द्विपोत्तमाः ॥ ७४ ॥  
अयं यद्यावयोरर्थे गोमन्तस्तात दह्यते ।  
अयशस्यमिदं लोके कौलीनं च भविष्यति ॥ ७५ ॥  
तदस्यानृण्यहेतोर्हि नगस्य नगसंनिभ ।  
क्षत्रियान्निहनिष्यामो दोर्भ्यामेव युधां वर ॥ ७६ ॥  
एते ते क्षत्रियाः सर्वे गिरिमादीप्य दंशिताः ।  
रथिनस्तात दृश्यन्ते यथादेशं युयुत्सवः ॥ ७७ ॥  
एवमुक्त्वा गिरेः शृङ्गान्मेरुशृङ्गादिवोडुराट् ।  
निपपात बलः श्रीमान् वनमालाधरो युवा ॥ ७८ ॥  
कादम्बरीमदक्षीबो नीलवासाः सिताननः ।  
स शारदेन्दुसंकाशो वनमालाञ्चितोदरः ॥ ७९ ॥  
कान्तैककुण्डलधरश्चारुमौलिरवाङमुखः ।  
निपपात नरेन्द्राणां मध्ये केशवपूर्वजः ॥ 2.42.८० ॥  
अवप्लुते ततो रामे कृष्णः कृष्णाम्बुदोपमः ।  
गोमन्तशिखराच्छ्रीमानाप्लुतोऽमितविक्रमः ॥ ८१ ॥  
ततस्तं पीडयामास पद्भ्यां गिरिवरं हरिः ।  
स पीडितो गिरिस्तेन निर्ममज्ज समन्ततः ॥ ८२ ॥  
जलाकुलोपलस्तत्र प्रस्रुतो द्विरदो यथा ।  
स तेन वारिणा वह्निस्तत्क्षणात् प्रशमं ययौ ॥ ८३ ॥  
कल्पान्ते वारिधाराभिर्मेघजालैरिवांशुमान् ।  
सिंहारसितनिर्घोषः पीतवासा घनाकृतिः ॥ ८४ ॥  
किरीटमूर्द्धा सौम्यास्यः पुण्डरीकनिभेक्षणः ।  
श्रीवत्सवक्षाः सुमुखः सहस्राक्षसमद्युतिः ॥ ८५ ॥  
रामादनन्तरं कृष्णः प्लुतो वै वीर्यवांस्ततः ।  
ताभ्यामेव प्लुताभ्यां च चरणैः पीडितो गिरिः ॥ ८६ ॥  
मुमोच सलिलोत्पीडांस्तीव्रपावकशान्तये ।  
सलिलोत्पीडनं दृष्ट्वा पार्थिवा भयमाविशन् ॥ ८७ ॥  
इति श्रीमहाभारते खिलभागे हरिवंशे विष्णुपर्वणि गोमन्तदाहे द्विचत्वारिंशोऽध्यायः ॥४२ ॥