+++
title = "१००"

+++
वैशम्पायन उवाच  
ततः सम्पूज्य गरुडं वासुदेवोऽनुमान्य च ।  
सखिवच्चोपगृह्यैनमनुजज्ञे गृहं प्रति ॥ १ ॥  
सोऽनुज्ञातो हि सत्कृत्य प्रणम्य च जनार्दनम् ।  
ऊर्ध्वमाचक्रमे पक्षी यथेष्टं गगनेचरः ॥ २ ॥  
स पक्षवातसंक्षुब्धं समुद्रं मकरालयम् ।  
कृत्वा वेगेन महता ययौ पूर्वमहोदधिम् ॥ ३ ॥  
कृत्यकाले उपस्थास्य इत्युक्त्वा गरुडे गते ।  
कृष्णो ददर्श पितरं वृद्धमानकदुन्दुभिम् ॥ ४ ॥  
उग्रसेनं च राजानं बलदेवं च सात्यकिम् ।  
काश्यं सान्दीपनिं चैव ब्रह्मगार्ग्यं तथैव च ॥ ५॥  
अन्यांश्च वृद्धान्वृष्णीनां तांश्च भोजान्धकांस्तथा।  
रत्नप्रवेकैर्दाशार्हान् वीर्यलब्धैस्तथार्चयत् ॥ ६ ॥  
हता ब्रह्मद्विषः सर्वे जयन्त्यन्धकवृष्णयः ।  
रणात् प्रतिनिवृत्तोऽयमक्षतो मधुसूदनः ॥ ७ ॥  
इति चत्वररथ्यासु द्वारवत्यां सुपूजितः ।  
चाक्रिको घोषयामास पुरुषो मृष्टकुण्डलः ॥ ८ ॥  
ततः सान्दीपनिं पूर्वमभिगम्य जनार्दनः ।  
ववन्दे वृष्णिनृपतिमाहुकं विनयान्वितः ॥ ९ ॥  
तथाश्रुपरिपूर्णाक्षमानन्दागतचेतसम् ।  
ववन्दे सह रामेण पितरं वासवानुजः ॥ 2.100.१० ॥  
उपगम्य तथा शेषान् सत्कृत्य च यथार्हतः ।  
सर्वेषां नाम जग्राह दाशार्हाणामधोक्षजः ॥ ११ ॥  
ततः सर्वाणि दिव्यानि सर्वरत्नमयानि च ।  
आसनाग्र्याणि विविशुरुपेन्द्रप्रमुखास्तदा ॥ १२ ॥  
ततस्तद्धनमक्षय्यं किङ्करैर्यत्समाहृतम् ।  
तत्सभामानयामासुः पुरुषाः कृष्णशासनात् ॥ १३॥  
ततः सम्मानयामास दाशार्हांश्च यदूत्तमः ।  
सर्वान् दुन्दुभिशब्देन पूजयिष्यञ्जनार्दनः ॥ १४ ॥  
तामासनवतीं रम्यां मणिविद्रुमतोरणाम् ।  
सभां सर्वदशार्हास्ते विविशुः कृष्णशासनात् ॥ १५ ॥  
ततः पुरुषसिंहैर्या यदुभिः सर्वतो वृता ।  
खर्वार्थगुणसम्पन्ना सा सभा भरतर्षभ ।  
शुशुभेऽभ्यधिकं शुभ्रा सिंहैर्गिरिगुहा यथा ॥ १६ ॥  
रामेण सह गोविन्दः काञ्चनं महदासनम् ।  
उग्रसेनं पुरस्कृत्य भोजवृष्णिपुरस्कतः ॥ १७ ॥  
तत्रोपविष्टांस्तान् वीरान् यथाप्रीति यथावयः ।  
समाभाष्य यदुश्रेष्ठानुवाच पुरुषोत्तमः ॥ १८ ॥  
इति श्रीमहाभारते खिलभागे हरिवंशे विष्णुपर्वणि सभाप्रवेशनं नाम शततमोऽध्यायः ॥ १०० ॥