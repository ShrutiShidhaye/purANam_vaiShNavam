+++
title = "०७०"

+++
वैशम्पायन उवाच  
देवराजवचः श्रुत्वा नारदः कुरुनन्दन ।  
प्रोवाच वाक्यं वाक्यज्ञो धर्मात्मा धर्मवित्तमः ॥ १ ॥  
अवश्यमेव वक्तव्यं हितं बलनिषूदन ।  
मया तव महाबाहो बहुमानोऽस्ति मे त्वयि ॥ २ ॥  
उक्तो मया वासुदेवो जानता भवतो मतम् ।  
न दत्तः पारिजातोऽयं हरस्यापि त्वया पुरा ॥ ३ ॥  
हेतवश्च मया तस्य दर्शितास्ते समासतः ।  
न चावगतवान् देवः सत्यमेतद् ब्रवीमि ते ॥ ४ ॥  
उपेन्द्रोऽहं महेन्द्रेण लालनीयः सदेति माम् ।  
उवाच पुण्डरीकाक्षो दत्तमुत्तरमेव च ॥ ५ ॥  
पुनः पुनर्मया वास्य हेतवो देव दर्शिताः ।  
ततो न बुद्धिर्व्यावृत्ता वृत्रनाशन तस्य वै ॥ ६ ॥  
अपि चाप्युक्तवान् देवो वाक्यान्ते मधुसूदनः ।  
प्रत्याह पुरुषश्रेष्ठः सरोषमिव वासव ॥ ७ ॥  
न देवगन्धर्वगणा न राक्षसा न चासुरा नैव च यक्षपन्नगाः ।  
मम प्रतिज्ञामपहन्तुमुद्यता मुने समर्थाः खलु भद्रमस्तु ते ॥ ८ ॥  
स पारिजातं यदि न प्रदास्यति प्रयाच्यमानो भवतामरेश्वरः ।  
ततः शचीव्यामृदितानुलेपने गदां विमोक्ष्यामि पुरंदरोरसि ॥ ९ ॥  
उपेन्द्रस्य महेन्द्रायं भ्रातुस्ते निश्चयः परः ।  
यदत्र मन्यसे न्याय्यं सम्प्रधार्य कुरुष्व तत् ॥ 2.70.१० ॥  
तत्त्वं हितं च देवेश श्रूयतां वदतो मम ।  
नयनं पारिजातस्य द्वारकां मम रोचते ॥ ११ ॥  
नारदेनैवमुक्तस्तु सुव्यक्तं बलदेहभित् ।  
रोषाविष्टः सहस्राक्षोऽब्रवीदेतन्तराधिप ॥ १२ ॥  
अनागसि मयि ज्येष्ठे सोदरे यदि केशवः ।  
एवं प्रवृत्तः किं शक्यं कर्तुमद्य तपोधन ॥ १३ ॥  
बहूनि प्रतिलोमानि पुरा स कृतवान् मयि ।  
कृष्णो नारद सोढानि भ्रातेति स्म मया सदा ॥ १४ ॥  
खाण्डवे चार्जुनरथं पुरा वाहयता सता ।  
मदीया वारिता मेघाः शमयन्तोऽग्निमुद्धतम्॥ १५ ॥  
गोवर्धनं धारयता विप्रियं च कृतं मम ।  
तथा वृत्रवधे प्राप्ते साहाय्यार्थं वृतो मया ॥ १६ ॥  
समोऽहमिति सर्वेषां भूतानामिति चोक्तवान् ।  
स्वबाहुबलमाश्रित्य वृत्रश्च निहतो मया ॥ १७ ॥  
देवासुरेषु प्राप्तेषु संग्रामेषु च नारद ।  
युध्यत्यात्मेच्छया कृष्णो मुने सुविदितं तव ॥ १८ ॥  
बहुनात्र किमुक्तेन तस्माद् दिष्ट्या प्रवर्तताम् ।  
ज्ञातिभेदो न नः कार्यः साक्षी त्वं मम नारद ॥ १९ ॥  
ममोरसि गदां मोक्तुमुद्यतो यदि केशवः ।  
अनुशब्द्याथ पौलोमीं गुणः क इह दृश्यते ॥ 2.70.२० ॥  
उदवासगतो धीमान् पिता नः कश्यपः प्रभुः ।  
अदित्या सह मे मात्रा तयोर्वाक्यमिदं भवेत् ॥ २१ ॥  
अजितात्मा मम भ्राता रजसा तमसा वृतः ।  
कामेन च स्त्रियो बाक्यादेवं मामुक्तवान्गुरुम्॥ २२ ॥  
धिक्स्त्रियः सर्वथा विप्र धिग् राजसमितिं तथा ।  
यत्राधिक्षिप्तवान् विष्णुरेवं मां स्त्रीजितो द्विज ॥ २३ ॥  
न दृष्टं कश्यपकुले व्यपदेश्यं महामुने ।  
नैव दक्षकुले दृष्टं मातुर्मे यत्र सम्भवः ॥ २४ ॥  
न ज्येष्ठता न राजत्वं देवानां प्रतिमानितम् ।  
कामरागाभिभूतेन कृष्णेन खलु नारद ॥ २५ ॥  
पुत्रदारसहस्रैर्हि भ्रातानघ विशिष्यते ।  
सद्वृत्तो ज्ञानसम्पन्न इति ब्रह्मा पुराब्रवीत् ॥ २६ ॥  
नास्ति भ्रातृसमो वन्धुराहार्य इतरो जनः ।  
इति मामव्रवीन्माता पिता चैव प्रजापतिः ॥ २७ ॥  
सोदरे तु विशेषं तु पिता मे कश्यपोऽब्रवीत् ।  
दृप्ता मया विरुद्धयन्ते दानवाः पापनिश्चयाः ॥ २८ ॥  
काममेतन्न वक्तव्यं स्वयमात्मस्तवान्वितम् ।  
प्राप्तस्त्ववसरो विप्र यदिहाद्योच्यते मया ॥ २९ ॥  
धनुर्ज्यायां मुनिश्रेष्ठ छिन्नायां हि पुरानघ ।  
धन्वीभिरमराणां च वरदानान्महामते ॥ 2.70.३० ॥  
उत्कृत्तशिरसो विष्णोः पुरा देहो धृतो मया ।  
सन्धितं च शिरो यत्नाच्छिन्नं रौद्रेण तेजसा॥ ३१ ॥  
अहं विशिष्टो देवानामित्युक्त्या पुनरच्युतः ।  
धनुरारोप्य दर्पेण स्थितो नारद केशवः ॥ ३२ ॥  
किं मां पिता वा माता वा वक्ष्यतीति मया मुने ।  
स्नेहेन च स्थितं विष्णोः शरीरं मुनिसत्तम ॥ ३३ ॥  
ऐन्द्रं वैष्णवमस्यैव मुने भागमहं ददौ ।  
यवीयांसमहं प्रेम्णा कृष्णं पश्यामि नारद ॥ ३४ ॥  
संग्रामेषु प्रहर्तव्यं तेन पूर्वं तपोधन ।  
राजा किलाहं समरे प्रहराम्यग्रतो धुवम् ॥ ३५ ॥  
प्रादुर्भावेषु सर्वेषु स्वशरीरमिवानघ ।  
यत्नाद् रक्षामि धर्मज्ञ केशवं भक्तिमाश्रितम् ॥ ३६ ॥  
इदं भङ्क्त्वा मदीयं च भुवनं विष्णुना कृतम् ।  
उपर्युपरि लोकानामधिकं भुवनं मुने ॥ ३७ ॥  
अवमानः स च मया पृष्ठतः क्रियते मुने ।  
लालनीयो मया बाल इत्येवं भ्रातृगौरवात् ॥ ३८ ॥  
बालोऽयं मम पुत्रेति यवीयानिति नारद ।  
पित्रा मात्रा च गोविन्दो मानी च परिभाषितः ॥ ३९ ॥  
इष्टस्तत्र जनानां च केशवः सुविशेषतः ।  
वयं द्वेष्या न संदेहस्तत्र स्नेहोऽतिरिच्यते ॥ 2.70.४० ॥  
सर्वज्ञो बलवाञ्छ्ररः पात्रं मानयिता तथा ।  
केशवेत्येव च ध्यानं यत्तद्वितथतां गतम् ॥ ४१ ॥  
गच्छ नारद वक्तव्यः केशवो वचनान्मम ।  
आहूतो न निवर्तेयं समरं प्रति शत्रुभिः ॥ ४२ ॥  
यदीच्छसि तदागच्छ सह्यं ते यत्त्वमिच्छसि ।  
प्रहरस्व च पूर्वं त्वं भार्याजित यथेच्छसि ॥ ४३ ॥  
रथाङ्गेनाथ शार्ङ्गेण गदया नन्दकेन च ।  
प्रहरारुह्य गरुडं दृढो भूत्वा जनार्दन । ४४ ॥  
प्रहृते प्रहरिष्यामि यथाशक्त्या च केशव ।  
अहो धिग् यदि मां स्नेहो विक्लवं न करिष्यति ॥ ४५ ॥  
यावन्न संग्रामगतो जितोऽहं चक्रपाणिना ।  
पारिजातं न दास्यामि तावद् भो मुनिसत्तम ॥ ४६ ॥  
मां समाह्वयते ज्येष्ठं यवीयान् स तपोधन ।  
अहो तं मर्षयिष्यामि किमर्थं स्त्रीजितं हरिम् ॥ ४७ ॥  
अद्यैव गच्छ भगवन् द्वारकां कृष्णपालिताम् ।  
विवादे संस्थितः सोऽज्ञ इति वाच्यस्त्वयाच्युतः ॥४८॥  
पलाशपत्रार्द्धमपि त्वयाजितो न पारिजातस्य तव प्रदास्यति ।  
इति प्रवाच्यो मधुसूदनस्त्वया वचो मदीयं स्मरता तपोधन ॥ ४९ ॥  
पुनः प्रवाच्यो भगवंस्त्वयाच्युतो मम प्रियार्थं खलु निर्विशङ्कितम् ।  
न मायया हर्तुमिहार्हसि द्रुमं सुयुद्धमेवास्तु धिगस्तु जिह्मताम् ॥ 2.70.५० ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे इन्द्रवाक्ये सप्ततितमोऽध्यायः ॥ ७० ॥