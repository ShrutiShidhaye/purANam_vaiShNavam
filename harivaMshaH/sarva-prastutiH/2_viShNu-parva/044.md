+++
title = "०४४"

+++
वैशम्पायन उवाच  
तानागतान् विदित्वाथ शृगालो युद्धदुर्मदः ।  
पुरस्य धर्षणं मत्वा निर्जगामेन्द्रविक्रमः ॥ १ ॥  
रथेनादित्यवर्णेन भास्वता रणगामिना ।  
आयुधप्रतिपूर्णेन नेमिनिर्घोषहासिना ॥ २ ॥  
मन्दराचलकल्पेन चित्राभरणभूषिणा ।  
अक्षय्यसायकैस्तूणैः पूर्णेनार्णवघोषिणा ॥ ३ ॥  
हर्यश्वेनाशुगतिनासक्तेन शिखरेष्वपि ।  
हेमकूबरगर्भेण दृढाक्षेणातिशोभिना ॥ ४ ॥  
सुबन्धुरेण दीप्तेन पतत्त्रिवरगामिना ।  
स्वगतेनेव शक्रस्य हर्यश्वेन रथाद्रिणा ॥ ५ ॥  
सावित्रे नियमे पूर्णे यं ददौ सविता स्वयम् ।  
आदित्यरश्मिभिरिव रश्मिभिर्यो निगृह्यते ॥ ६ ॥  
तेन स्यन्दनमुख्येन द्विषत्स्यन्दनघातिना ।  
स शृगालोऽभ्ययात्कृष्णं शलभः पावकं यथा ॥ ७ ॥  
चापपाणिः सुतीक्ष्णेषुः कवची हेममालिकः ।  
सितप्रावरणोष्णीषः पावकाकारलोचनः ॥ ८ ॥  
मुहुर्मुहुर्ज्याचपलं विक्षिपन् दुःसहं धनुः ।  
निर्वमन् रोषजं वायुं सानलज्वालमण्डलम् ॥ ९ ॥  
भाभिर्भूषणपंक्तीनां दीप्तो मेरुरिवाचलः ।  
रथस्थ इव शैलेन्द्रः शृगालः प्रत्यदृश्यत ॥ 2.44.१० ॥  
तस्यारसितशब्देन रथनेमिस्वनेन च ।  
गुरुत्वेन च नाम्यन्ती चचालोर्वी भयातुरा ॥ ११ ॥  
तमापतन्तं श्रीमन्तं मूर्तिमन्तमिवाचलम् ।  
शृगालं लोकपालाभं दृष्ट्वा कृष्णो न विव्यथे ॥ १२ ॥  
शृगालश्चापि संरब्धः स्यन्दनेनाशुगामिना ।  
समीपे वासुदेवस्य युयुत्सुः प्रत्यदृश्यत ॥ १३ ॥  
वासुदेवं स्थितं दृष्ट्वा शृगालो युद्धलालसः ।  
अभिदुद्राव वेगेन मेघराशिरिवाचलम् ॥ १४ ॥  
वासुदेवः स्मितं कृत्वा प्रतियुद्धाय तस्थिवान् ।  
तद् युद्धमभवत् ताभ्यां समरे घोरदर्शनम् ।  
उभाभ्यामिव मत्ताभ्यां कुंजराभ्यां यथा वने ॥ १५ ॥  
शृगालस्त्वब्रवीत्कृष्णं समरे समुपस्थितम् ।  
युद्धरागेण तेजस्वी मोहाच्चलितगौरवः ॥ १६ ॥  
गोमन्ते युद्धमार्गेण यत् त्वया कृष्ण चेष्टितम् ।  
अनायकानां मूर्खाणां नृपाणां दुर्बले बले ॥ १७ ॥  
स मे सुविदितः कृष्ण क्षत्रियाणां पराजयः ।  
कृपणानामसत्त्वानामयुद्धानां रणोत्सवे ॥ १८ ॥  
तिष्ठेदानीं यथाकामं स्थितोऽहं पार्थिवे पदे ।  
क्व यास्यसि मया रुद्धो रणेष्वपरिनिष्ठितः ॥  
न चाहमेकं सबलो युक्तस्त्वां योद्धुमाहवे ।  
अहमेकस्त्वमप्येको द्वौ युध्याव रणे स्थितौ ॥ 2.44.२० ॥  
किं जनेन निरस्तेन त्वं वाहं च रणे स्थितः ।  
धर्मयुद्धेन निधनं व्रजत्वेकतरो रणे ॥ २१ ॥  
लोकेऽस्मिन्वासुदेवोऽहं भविष्यामि हते त्वयि ।  
हते मयि त्वमप्येको वासुदेवो भविष्यसि ॥ २२ ॥  
शृगालस्य वचः श्रुत्वा वासुदेवः क्षमापरः ।  
ईर्ष्यन्तं प्रहरस्वेति तमुक्त्वा चक्रमाददे ॥ २३ ॥  
ततः सायकजालानि शृगालः क्रोधमूर्छितः ।  
चिक्षेप कृष्णे घोराणि युद्धाय लघुविक्रमः ॥ २४॥  
शस्त्राणि यानि चान्यानि मुसलाद्यानि संयुगे ।  
पातयामास गोविन्दे स शृगालः प्रतापवान् ॥ २५ ॥  
शृगालप्रहितैरस्त्रैः पावकज्वालमालिभिः ।  
निर्दयाभिहतः कृष्णः स्थितो गिरिरिवाचलः ॥ २६ ॥  
सोऽस्त्रप्रहाराभिहतः किंचिद् रोषसमन्वितः ।  
चक्रमुद्यम्य गोविन्दः शृगालस्य परिक्षिपत् ॥ २७ ॥  
तं रथस्थं प्रमाणस्थं शृगालं युद्धदुर्मदम् ।  
जघान समरे चक्रं जातदर्पं महाबलम् ॥ २८ ॥  
ततः सुदर्शनं चक्रं पुनरायाद् गुरोः करे ।  
चक्रेणोरसि निर्भिन्नः स गतासुर्गतोत्सवः ।  
पपात क्षतजस्रावी शृगालोऽद्रिरिवाहतः ॥ २९ ॥  
निशम्य तं निपतितं वज्रपातादिवाचलम् ।  
तस्य सैन्यान्यपययुर्विमनांसि हते नृपे ॥ 2.44.३० ॥  
केचित् प्रविश्य नगरं कश्मलाभिहता भृशम् ।  
रुरुदुर्दुःखसंतप्ता भर्तृशोकाभिपीडिताः ॥ ३१ ॥  
केचित्तत्रैव शोचन्तः स्मरन्तः सुकृतानि च ।  
पतितं भूपतिं भूमौ न त्यजन्ति स्म दुःखिताः ॥ ३२ ॥  
ततो मेघनिनादेन स्वरेणारिविमर्दनः ।  
कृष्णः कमलपत्राक्षो जनानामभयं ददौ ॥ ३३ ।  
चक्रोचितेन हस्तेन राजतागुङ्लिपर्वणा ।  
न भेतव्यं न भेतव्यमिति तानभ्यभाषत ॥ ३४ ॥  
नास्य पापस्य दोषेण निरावाधकरं जनम् ।  
घातयिष्यामि समरे नेदं शूरव्रतं मतम्॥३५॥  
अश्रुपूर्णमुखा दीनाः क्रन्दमाना भृशं तदा ।  
ते स्म पश्यन्ति पतितं धरण्यां धरणीपतिम् ॥ ३६ ॥  
चक्रनिर्दारितोरस्कं भिन्नशृङ्गमिवाचलम् ॥ ३७ ॥  
विलपन्ति स्म ते सर्वे सचिवाः सप्रजा भृशम् ।  
साश्रुपातेक्षणा दीनाः शोकस्य वशमागताः ॥ ३८ ॥  
तेषां रुदितशब्देन पौराणां विस्वरैः स्वरैः ।  
महिष्यस्तस्य निष्पेतुः सपुत्रा रुदिताननाः ॥ ३९ ।  
तास्तं निपतितं दृष्ट्वा श्लाघ्यं भूमिपतिं पतिम् ।  
स्तनानारुज्य करजैर्भृशार्ताः पर्यदेवयन् ॥ 2.44.४० ॥  
उरांस्युरसिजांश्चैव शिरोजान्याकुलान्यपि ।  
निर्दयं ताडयन्त्यस्ता विस्वरं रुरुदुः स्त्रियः ॥ ४१ ॥  
तस्योरसि सुदुःखार्ता मृदिताः क्लिन्नलोचनाः ।  
पेतुरूर्ध्वभुजाः सर्वाश्छिन्नमूला लता इव ॥ ४२ ॥  
तासां बाष्पाम्बुपूर्णानि नेत्राणि नृपयोषिताम् ।  
वारिविप्रहतानीव पङ्कजानि चकाशिरे ॥ ४३ ॥  
पुत्रं चास्य पुरस्कृत्य बालं प्रस्नुतलोचनम् ।  
शक्रदेवं पितुः पार्श्वे द्विगुणं रुरुदुः स्त्रियः ॥ ४५ ॥  
अयं ते वीर विक्रान्तो बालः पुत्रो न पण्डितः ॥  
त्वद्धिहीनः कथमयं पदे स्थास्यात पैतृके ॥ ४६ ॥  
कथमेकपदे त्यक्त्वा गतोऽस्यन्तःपुरं परम् ।  
अतृप्तास्तव सौख्यानां किं कुर्मो विधवा वयम् ॥ ४७ ॥  
तस्य पद्मावती नाम महिषी प्रमदोत्तमा ।  
रुदती पुत्रमादाय वासुदेवमुपस्थिता ॥ ४८ ॥  
यस्त्वया पातितो वीर रणप्रोक्तेन कर्मणा ।  
तस्य प्रेतगतस्यायं पुत्रस्त्वां शरणं गतः ॥ ४९ ॥  
यदि त्वां प्रणमेतासौ कुर्याद वा शासनं तव ।  
नायमेकप्रहारेण जनस्तप्येत दारुणम् ॥ 2.44.५० ॥  
यदि कुर्यादयं मूढस्त्वयि बान्धवकं विधिम् ।  
नैवं परीतः कृपणः सेवेत धरणीतलम् ॥ ५१४  
अयमस्य विपन्नस्य बान्धवस्य तवानघ ।  
सन्तती रक्ष्यतां वीर पुत्रः पुत्र इवात्मजः ॥ ५२ ॥  
तस्यास्तद् वचनं श्रुत्वा महिष्या यदुनन्दनः ।  
मृदुपर्वमिदं वाक्यमुवाच वदतां वरः ॥ ५३ ॥  
राजपत्नि गतो रोषः सहानेन दुरात्मना ।  
प्रकृतिस्था वयं जाता देवि सैषोऽस्मि बान्धवः ॥ ५४ ॥  
रोषो मे विगतः साध्वि तव वाक्यैरकल्मषैः ।  
योऽयं पुत्रः शृगालस्य ममाप्येष न संशयः ॥ ५५ ॥  
अभयं चाभिषेकं च ददाम्यस्मै सुखाय वै ।  
आहूयन्तां प्रकृतयः पुरोधा मन्त्रिणस्तथा ॥ ५६ ॥  
पितृपैतामहे राज्ये तव पुत्रोऽभिषिच्यताम् ।  
ततः प्रकृतयः सर्वाः पुरोधा मन्त्रिणस्तथा ॥ ५७ ॥  
अभिषेकार्थमाजग्मुर्यतो वै रामकेशवौ ।  
ततः सिंहासनस्थं तु राजपुत्रं जनार्दनः ॥ ५८ ॥  
अभिषेकेण दिव्येन योजयामास वीर्यवान् ।  
अभिषिच्य शृगालस्य करवीरपुरे सुतम्।  
कृष्णस्तदहरेवाशु प्रस्थानमभ्यरोचयत् ॥ ५९ ॥  
रथेन हरियुक्तेन तेन युद्धार्जितेन वै ।  
केशवः प्रस्थितोऽध्वानं वृत्रहा त्रिदिवं यथा ॥ 2.44.६० ॥  
शक्रदेवोऽपि धर्मात्मा सह मात्रा परंतपः ।  
सबालवृद्धयुवतीमुख्याः प्रकृतयस्तथा ॥ ६१ ॥  
शिबिकायामथारोप्य शृगालं युद्धदुर्मदम्।  
संहता दूरमार्गेण पश्चिमाभिमुखा ययुः ॥ ६२ ॥  
नैधनस्य विधानेन चक्रुस्ते तस्य सत्क्रियाम् ।  
सत्कारं कारयामासुः पितॄणां पारलौकिकम् ॥ ६३ ॥  
उद्दिश्योद्दिश्य राजानं श्राद्धं कृत्वा सहस्रशः ।  
ततस्ते सलिलं दत्त्वा नामगोत्रादिकीर्तनैः ॥ ६४ ॥  
पितर्युपरते घोरे शोकसंविग्नमानसः ।  
कृत्वोदकं तदा राजा प्रविवेश पुरोत्तमम् ॥ ६५ ॥  
इति श्रीमहाभारते खिलभागे हरिवंशे विष्णुपर्वणि शृगालवधो नाम चतुश्चत्वारिंशोऽध्यायः ॥ ४४ ॥