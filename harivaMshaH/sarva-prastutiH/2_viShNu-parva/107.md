+++
title = "१०७"

+++
वैशम्पायन उवाच  
शम्बरस्तु ततः क्रुद्धो मुद्गरं तं समाददे ।  
मुद्गरे गृह्यमाणे तु द्वादशार्काः समुत्थिताः ॥ १ ॥  
पर्वताश्चलिताः सर्वे तथैव वसुधातलम् ।  
उन्मार्गाः सागरा याताः संक्षुब्धाश्चापि देवताः ॥ २ ॥  
गृध्रचक्राकुलं व्योम उल्कापातो बभूव ह ।  
ववर्ष रुधिरं देवः परुषं पवनो ववौ ॥ ३ ॥  
एवं दृष्ट्वा महोत्पातान् प्रद्युम्नः स त्वरान्वितः ।  
अवतीर्य रथाद् वीरः कृताञ्जलिपुटः स्थितः ॥ ४ ॥  
देवीं सस्मार मनसा पार्वतीं शङ्करप्रियाम्।  
प्रणम्य शिरसा देवीं स्तोतुं समुपचक्रमे ॥ ५ ॥  
प्रद्युम्न उवाच  
ॐ नमः कात्यायन्यै गिरीशायै नमो नमः ।  
नमस्त्रैलोक्यमायायै कात्यायन्यै नमो नमः ॥ ६ ।  
नमः शत्रुविनाशिन्यै नमो गौर्यै शिवप्रिये ।  
नमस्ये शुम्भमथनीं निशुम्भमथनीमपि ॥ ७ ॥  
कालरात्रि नमस्तुभ्यं कौमार्यै च नमो नमः ।  
कान्तारवासिनीं देवीं नमस्यामि कृताञ्जलिः ॥ ८॥  
विन्ध्यवासिनीं दुर्गघ्नां रणदुर्गां रणप्रियाम् ।  
नमस्यामि महादेवीं जयां च विजयां तथा ॥ ९॥  
अपराजितां नमस्येऽहमजितां शत्रुनाशिनीम् ।  
घण्टाहस्तां नमस्यामि घण्टामालाकुलां तथा ॥ 2.107.१० ॥  
त्रिशूलिनीं नमस्यामि महिषासुरघातिनीम् ।  
सिंहवाहां नमस्यामि सिंहप्रवरकेतनाम् ॥ ११  
एकानंशां नमस्यामि गायत्रीं यज्ञसत्कृताम् ।  
सावित्रीं चापि विप्राणां नमस्येऽहं कृताञ्जलिः ॥१२ ।  
रक्ष मां देवि सततं संग्रामे विजयं कुरु ।  
इति कामवचस्तुष्टा दुर्गा सम्प्रीतमानसा ॥ १३ ॥  
उवाच वचनं देवी सुप्रीतेनान्तरात्मना ।  
पश्य पश्य महाबाहो रुक्मिण्यानन्दवर्द्धन ॥ १४॥  
वरं वरय वत्स त्वममोघं दर्शनं मम ।  
देव्यास्तु वचनं श्रुत्वा रोमाञ्चोद्गतमानसः ॥ १५ ॥  
प्रणम्य शिरसा देवीं विज्ञप्तुमुपचक्रमे ।  
यदि त्वं देवि तुष्टासि दीयतां मे यदीप्सितम् ॥ १६ ॥  
वरं च वरदे याचे सर्वामित्रेषु मे जयः ।  
यस्त्वया मुद्गरो दत्तः शम्बरस्यात्मसम्भवः ॥ १७ ॥  
एष मे गात्रमासाद्य माला पद्मवती भवेत्।  
तथास्त्विति च साप्युक्त्वा तत्रैवान्तरधीयत ॥ १८ ॥  
प्रद्युम्नस्तु महातेजास्तुष्टो रथमथारुहत् ।  
मुद्गरं तं गृहीत्वा च शम्बरः क्रोधमूर्च्छितः ॥ १९ ॥  
भ्रामयित्वा स चिक्षेप प्रद्युम्नोरसि वीर्यवान् ।  
स गत्वा मदनाभ्याशं माला भूत्वा तु पौष्करी ॥ 2.107.२० ॥  
प्रद्युम्नस्य च कण्ठे तु समासक्ता व्यराजत ।  
नक्षत्राणां तु मालायां यथा परिवृतो विधुः ॥ २१ ॥  
ततो देवाः सगन्धर्वाः सिद्धाश्च परमर्षयः ।  
साधुसाध्विति वाचोचुः पूजयन्केशवात्मजम्॥२२ ॥  
मुद्गरं पुष्पभूतं तु दृष्ट्वा प्रद्युम्नसंनिधौ ।  
वैष्णवं परमास्त्रं तु नारदेन यथाहृतम् ॥ २३ ॥  
संदधे चापमानम्य इदं वचनमब्रवीत् ।  
यद्यहं रुक्मिणीपुत्रः केशवस्यात्मजो ह्यहम् ॥ २४ ॥  
तेन सत्येन बाणेन जहि त्वं शम्बरं रणे ।  
इत्युक्त्वा चापमाकृष्य संधाय च महामनाः ॥ २५ ॥  
चिक्षेप शम्बरस्याथ दहँल्लोकत्रयं यथा ।  
स क्षिप्तो वृष्णिसिंहेन शरा क्रव्यादमोहनः ॥ २६ ॥  
हदयं शम्बरस्याथ भित्त्वा धरणिमागतः ।  
न चास्य मांसं न स्नायुर्नास्थि न त्वङ् न शोणितम्॥२७॥  
सर्वं तद् भस्मसाद्भूतं वैष्णवास्त्रस्य तेजसा ।  
हते दैत्ये महाकाये दानवे शम्बरेऽधमे ॥ २८॥  
जहृषुर्देवगन्धर्वा ननृतुश्चाप्सरोगणाः ।  
उर्वशी मेनका रम्भा विप्रचित्तिस्तिलोत्तमा ॥ २९ ॥  
ननृतुर्हृष्टमनसो जगत् स्थावरजङ्गमम् ।  
देवराजस्तु सुप्रीतः सर्वदेवगणैः सह ।  
प्रद्युम्नं पुष्पवर्षेण तमभ्यर्च्य प्रहृष्टवत् ॥ 2.107.३०  
अथ समरहते तु दैत्यराजे मधुमथनस्य सुतेन वैष्णवास्त्रैः ।  
विगतरिपुभयाः सुराश्च जग्मुर्मकरविभूषणकेतनं स्तुवन्तः ॥ ३१  
स च समरपरिश्रमं वहन् वै नगरमुखं प्रविवेश रौक्मिणेयः ।  
प्रियतम इव कान्तया प्रहृष्टस्त्वरितपदं रतिदर्शनं चकार ॥ ३  
इति श्रीमहाभारते खिलभागे हरिवंशे विष्णुपर्वणि शम्बरवधे सप्ताधिकशततमोऽध्यायः ॥ १०७ ॥