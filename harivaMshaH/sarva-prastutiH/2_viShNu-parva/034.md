+++
title = "०३४"

+++
वैशम्पायन उवाच  
स कृष्णस्तत्र सहितो रौहिणेयेन संगतः ।  
मथुरां यादवाकीर्णां पुरीं तां सुखमावसत् ॥ १ ॥  
प्राप्तयौवनदेहस्तु युक्तो राजश्रिया विभुः ।  
चचार मथुरां प्रीतः स वनाकरभूषणाम् ॥ २ ॥  
कस्यचित्त्वथ कालस्य राजा राजगृहेश्वरः ।  
शुश्राव निहतं कंसं दुहितृभ्यां महीपतिः ॥ ३ ॥  
ततो नातिचिरात् कालाज्जरासंधः प्रतापवान् ।  
आजगाम षडङ्गेन बलेन महता वृतः ॥ ४ ॥  
जिघांसुर्हि यदून् क्रुद्धः कंसस्यापचितिं स्मरन् ।  
अस्तिः प्राप्तिश्च नाम्ना ते मागधस्य सुते नृप ॥ ५ ॥  
जरासंधस्य कल्याण्यौ पीनश्रोणिपयोधरे ।  
उभे कंसस्य ते भार्ये प्रादाद् बार्हद्रथो नृपः ॥ ६ ॥  
स ताभ्यां मुमुदे राजा बद्ध्वा पितरमाहुकम् ।  
समाश्रित्य जरासंधमनादृत्य च यादवान् ।  
शूरसेनेश्वरो राजा यथा ते बहुशः श्रुतः ॥ ७ ॥  
ज्ञातिकार्यार्थसिद्ध्यर्थमुग्रसेनहिते रतः ।  
वसुदेवोऽभवन्नित्यं कंसो न ममृषे च तम् ॥ ८ ॥  
रामकृष्णौ समाश्रित्य हते कंसे दुरात्मनि ।  
उग्रसेनोऽभवद् राजा भोजवृष्ण्यन्धकैर्वृतः ॥ ९ ॥  
दुहितृभ्यां जरासंधः प्रियाभ्यां बलवान् नृपः ।  
नोदितो वीरपत्नीभ्यामुपायान्मथुरां ततः ॥ 2.34.१० ॥  
कृत्वा सर्वं समुद्योगं क्रोधादग्निसमो ज्वलन् ।  
प्रतापावनता ये च जरासंधस्य पार्थिवाः ॥ ११ ॥  
मित्राणि ज्ञातयश्चैव संयुक्ताः सुहृदस्तथा ।  
तमेवानुययुः सर्वे सैन्यैः समुदितैर्वृताः॥१२॥  
महेष्वासा महावीर्या जरासंधप्रियैषिणः ।  
कारूषो दन्तवक्त्रश्च चेदिराजश्च वीर्यवान् ॥ १३ ॥  
कलिङ्गाधिपतिश्चैव पौण्ड्रश्च बलिनां वरः ।  
साकृतिः केशिकश्चैव भीष्मकश्च नराधिपः ॥ १४ ॥  
पुत्रश्च भीमकस्यापि रुक्मी मुख्यो धनुर्भृताम् ।  
वासुदेवार्जुनाभ्यां यः स्पर्धते स महाहवे ॥ १५ ॥  
वेणुदारिः श्रुतर्वा च क्रथश्चैवांशुमानपि।  
अङ्गराजश्च बलवान् वङ्गानामधिपस्तथा ॥ १६ ॥  
कौसल्यः काशिराजश्च दशार्णाधिपतिस्तथा ।  
सुखेश्वरश्च विक्रान्तो विदेहाधिपतिस्तथा ॥ १७ ॥  
मद्रराजश्च बलवांस्त्रिगर्तानामथेश्वरः ।  
शाल्वराजश्च विक्रान्तो दरदश्च महाबलः ॥ १८ ॥  
यवनाधिपतिश्चैव भगदत्तश्च वीर्यवान् ।  
सौवीरराजः शैब्यश्च पाण्ड्यश्च बलिनां वरः ॥ १९ ॥  
गान्धारराजः सुबलो नग्नजिच्च महाबलः ।  
काश्मीरराजो गोनर्दो दरदाधिपतिर्नृपः ।  
दुर्योधनादयश्चैव धार्तराष्ट्रा महाबलाः ॥ 2.34.२० ॥  
एते चान्ये च राजानो बलवन्तो महारथाः ।  
तमन्वयुर्जरासंधं विद्विषन्तो जनार्दनम् ॥ २१ ॥  
ते शूरसेनानाविश्य प्रभूतयवसेन्धनान् ।  
ऊषुः संरुध्य मथुरां पुरस्कृत्य बलं तदा ॥ २२ ॥  
इति श्रीमहाभारते खिलभागे हरिवंशे विष्णुपर्वणि मथुरोपरोधे चतुस्त्रिंशोऽध्यायः ॥ ३४ ॥