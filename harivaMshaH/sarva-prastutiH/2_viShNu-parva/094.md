+++
title = "०९४"

+++
वैशम्पायन उवाच  
आविष्टेयं मया बाला सर्वथेत्यवगम्य तु ।  
कार्ष्णिर्हृष्टेन मनसा हंसीमिदमुवाच ह ॥ १ ॥  
दैत्येन्द्रतनयां प्राप्तमवगच्छस्व मामिह ।  
षट्पदैः सह षट्पादो भूत्वा माल्ये निलीय हि ॥ २ ॥  
विधेयोऽस्मि प्रभावत्या यथेष्टं मयि वर्तताम् ।  
इत्युक्त्वा दर्शयामास सुरूपो रूपमात्मनः ॥ ३ ॥  
तद्धर्म्यपृष्ठं प्रभया द्योतितं तस्य धीमतः ।  
अभिभूता प्रभा चैव राजंश्चन्द्रोद्भवा शुभा ॥ ४ ॥  
प्रभावत्यास्तु तं दृष्ट्वा ववृधे कामसागरः ।  
चन्द्रस्येवोदये प्राप्ते पर्वण्यां सरितां पतिः ॥ ५ ॥  
सलज्जाधोमुखी किञ्चित्किञ्चित्तिर्यगवेक्षिणी।  
प्रभावती तदा तस्थौ निश्चलं कमलेक्षणा ॥ ६ ॥  
करेणाधःप्रदेशे तां चारुभूषणभूषिताम् ।  
स्पृष्ट्वोवाच वरारोहां रोमाञ्चिततनुस्ततः ॥ ७ ॥  
मनोरथशतैर्लब्धं किं पूर्णेन्दुसमप्रभम् ।  
अधोमुखं मुखं कृत्वा न मां किञ्चित्प्रभाषसे ॥ ८ ॥  
प्रभोपमर्दं मा कार्षीर्वदनस्य वरानने ।  
साध्वसं त्यज्यतां भीरु दासः साध्वनुगृह्यताम् ॥ ९ ॥  
न कालमिव पश्यामि भीरु भीरुत्वमुत्सृज ।  
याचाम्येषोऽञ्जलिं कृत्वा प्राप्तकालं निबोध मे ॥ 2.94.१० ॥  
गान्धर्वेण विवाहेन कुरुष्वानुग्रहं मम ।  
देशकालानुरूपेण रूपेणाप्रतिमा सती ॥ ११ ॥  
उपस्पृश्य ततो भैमो मणिस्थं जातवेदसम् ।  
जुहाव समये वीरः पुष्पैर्मन्त्रानुदीरयन् ॥ १२ ॥  
जग्राहाथ करं तस्या वराभरणभूषितम् ।  
चक्रे प्रदक्षिणं चैवं तं मणिस्थं हुताशनम् ॥ १३ ॥  
प्रजज्वाल स तेजस्वी मानयन्नच्युतात्मजम्।  
भगवाञ्जगतः साक्षी शुभस्याथाशुभस्य च ॥ १४  
उद्दिश्य दक्षिणां वीरो विप्राणां यदुनन्दनः ।  
उवाच हंसीं द्वारस्थां तिष्ठावां रक्ष पक्षिणि ॥ १५ ॥  
तस्यां प्रणम्य यातायां कामस्तां चारुलोचनाम् ।  
प्रहाय दक्षिणे हस्ते निनाय शयनोत्तमम् ॥ १६ ॥  
ऊरावेवोपवेश्यैनां सान्त्वयित्वा पुनः पुनः ।  
चुचुम्ब शनकैर्गण्डं वासयन् मुखमारुतैः ॥ १७ ॥  
ततोऽस्याश्च पपौ वक्त्रपद्मं मधुकरो यथा ।  
आलिलिङ्गे च सुश्रोणीं क्रमेण रतिकोविदः ॥ १८ ॥  
अरीरमद् रहस्येनां न चोद्वेजितवांस्तदा ।  
अपकृष्टं चरत्यर्थं रतिकार्यविशारदः ।  
उवास स तया सार्द्धं रमन् कृष्णसुतः प्रभुः ॥ १९ ॥  
अरुणोदयकाले च ययौ यत्र नटालयम् ।  
अकामया प्रभावत्या कथञ्चित्स विसर्जितः ॥ 2.94.२० ॥  
तामेव मनसा कान्तां कान्तरूपां समुद्वहन् ।  
त ऊषुर्नटवेषेण कार्यार्थं भैमवंशजाः ॥ २१ ॥  
प्रतीक्षन्तस्तदा वाक्यमिन्द्रकेशवयोस्तदा ।  
उद्योगं वज्रनाभस्य त्रैलोक्यविजयं प्रति ॥ २२ ॥  
प्रतीक्षन्तो महात्मानो गुह्यसंरक्षणे रताः ।  
कश्यपस्य मुनेः सत्रं यावत् तावन्नराधिप ॥ २३ ॥  
देवासुराणां सर्वेषामविरोधो महात्मनाम् ।  
त्रैलोक्यविजयार्थाय यततां धर्मचारिणाम् ॥ २४ ॥  
एवं कालं प्रतीक्षाणां वसतां तत्र धीमताम् ।  
सम्प्राप्तः प्रावृषो रम्यः सर्वभूतमनोहरः ॥ २५ ॥  
अहर्निशं च वृत्तान्तं प्रयच्छन्ति मनोजवाः ।  
शक्रकेशवयोर्हंसाः कुमाराणां महात्मनाम् ॥ २६ ॥  
रेमे सह प्रभावत्या प्रद्युम्नश्चानुरूपया ।  
रात्रौ रात्रौ महातेजा धार्तराष्ट्राभिरक्षितः ॥ २७ ॥  
तैर्हि वज्रपुरं हंसैर्वसद्भिर्वासवाज्ञया ।  
व्याप्तं नृप नटांस्तांश्च न विदुः कालमोहिताः ॥ २८ ॥  
दिवापि रौक्मिणेयस्तु प्रभावत्या नृपालये ।  
तिष्ठत्यन्तर्हितो वीरो हंससंघाभिरक्षितः ॥ २९ ॥  
माययास्य प्रतिच्छाया दृश्यते हि नटालये ।  
देहार्धेन तु कौरव्य सिषेवेऽसौ प्रभावतीम् ॥ 2.94.३० ॥  
संनतिं विनयं शीलं लीलां दाक्ष्यमथार्जवम् ।  
स्पृहयन्त्यसुरा दृष्ट्वा विद्वत्तां च महात्मनाम् ॥ ३१ ॥  
रूपं विलासं गन्धं च मञ्जुभाषामथार्यताम् ।  
तासां यादवनारीणां स्पृहयन्त्यसुरस्त्रियः ॥ ३२ ॥  
वज्रनाभस्य तु भ्राता सुनाभो नाम विश्रुतः ।  
दुहितृद्वयं च नृपते तस्य रूपगुणान्वितम् ॥ ३३ ॥  
एका चन्द्रवती नाम्ना गुणवत्यथ चापरा ।  
प्रभावत्यालयं ते तु व्रजतः खलु नित्यदा ॥ ३४ ॥  
ददृशाते तु ते तत्र रतिसक्तां प्रभावतीम् ।  
परिपप्रच्छतुश्चैव विस्रम्भोपगतां सतीम् ॥ ३५ ॥  
सोवाच मम विद्यास्ति याधीता काङ्क्षितं पतिम् ।  
रत्यर्थं साऽऽनयत्याशु सौभाग्यं च प्रयच्छति ॥३६ ॥  
देवं वा दानवं वापि विवशं सद्य एव हि ।  
साहं रमामि कान्तेन देवपुत्रेण धीमता ॥ ३७ ॥  
दृश्यतां मत्प्रभावेण प्रद्युम्नः सुप्रियो मम ।  
ते दृष्ट्वा विस्मयं याते रूपयौवनसम्पदम् ॥ ३८ ॥  
पुनरेवाब्रवीत् ते तु भगिन्यौ चारुहासिनी ।  
प्रभावती वरारोहा कालप्राप्तमिदं वचः ॥ ३९ ॥  
देवा धर्मरता नित्यं दम्भशीला महासुराः ।  
देवास्तपसि रक्ता हि सुखे रक्ता महासुराः ॥ 2.94.४० ॥  
देवाः सत्ये रता नित्यमनृते तु महासुराः ।  
धर्मस्तपश्च सत्यं च यत्र तत्र जयो धुवम् ॥ ४१ ॥  
देवपुत्रौ वरयतां पतिविद्यां ददाम्यहम् ।  
उचितौ मत्प्रभावेण सद्य एवोपलप्स्यथः ॥ ४२ ॥  
तां तथेत्यूचतुर्हृष्टे भगिन्यौ चारुलोचनाम् ।  
परिपप्रच्छ भैमं च कार्यं तत् पतिमानिनी ॥ ४३ ॥  
स पितृव्यं गदं वीरं साम्बं चाथाब्रवीत् तदा ।  
रूपान्वितौ सुशीलौ च शूरौ च रणकर्मणि ॥ ४४ ॥  
प्रभावत्युवाच  
परितुष्टेन दत्ता मे विद्या दुर्वाससा पुरा ।  
परितुष्टेन सौभाग्यं सदा कन्यात्वमेव च ॥ ४५ ॥  
देवदानवयक्षाणां यं ध्यास्यति स ते पतिः ।  
भवितेति मया चैव वीरोऽयमभिकाङ्क्षितः ॥ ४६ ॥  
गृह्णीतं तदिमां विद्यां सद्यो वां प्रियसङ्गमः ।  
ततो जगृहतुर्हृष्टे तां विद्यां भगिनीमुखात् ॥ ४७ ॥  
दध्यतुर्गदसाम्बौ च विद्यामभ्यस्य ते शुभे ।  
तौ प्रद्युम्नेन सहितौ प्रविष्टौ भैमनन्दनौ ॥ ४८ ॥  
प्रच्छन्नौ मायया वीरौ कार्ष्णिना मायिना नृप ।  
गान्धर्वेण विवाहेन तावप्यरिबलार्दनौ ॥ ४९ ॥  
पाणिं जगृहतुर्वीरौ मन्त्रपूर्वं सतां प्रियौ ।  
चन्द्रवत्या गदः साम्बो गुणवत्या च कैशविः ॥ 2.94.५० ॥  
रेमिरेऽसुरकन्याभिर्वीरास्ते यदुपुङ्गवाः ।  
मार्गमाणास्त्वनुज्ञां ते शक्रकेशवयोस्तदा ॥ ५१ ॥  
इति श्रीमहाभारते खिलभागे हरिवंशे विष्णुपर्वणि प्रभावतीपाणिग्रहणे चतुर्नवतितमोऽध्यायः ॥ ९४ ॥