+++
title = "०९९"

+++
वैशम्पायन उवाच  
एवमालोकयानः स द्वारकां वृषभेक्षणः ।  
अपश्यत्स्वगृहं कृष्णः प्रासादशतशोभितम् ॥ १ ।  
मणिस्तम्भसहस्राणामयुतैर्विवृतं शतैः ।  
तोरणैर्ज्वलनप्रख्यैर्मणिविद्रुमराजतैः ॥ २ ॥  
तत्र तत्र प्रभासद्भिश्चित्रकाञ्चनवेदिकैः ।  
प्रासादस्तत्र सुमहान् कृष्णोपस्थानिकोऽभवत्॥ ३ ।  
स्फाटिकस्तम्भविवृतो विस्तीर्णः सर्वकाञ्चनः ।  
पद्माकुलजलोपेता रक्तसौगन्धिकोत्पलाः ॥ ४ ॥  
मणिहेमनिभाश्चित्रा रत्नसोपानभूषिताः ।  
मत्तबर्हिणजुष्टाश्च कोकिलैश्च सदामदैः ॥ ५ ॥  
बभूवुः परमोपेता वाप्यश्च विकचोत्पलाः ।  
विश्वकर्मकृतः शैलः प्राकारस्तस्य वेश्मनः ॥ ६ ॥  
व्यक्तकिष्कुशतोत्सेधः परिखापरिवेष्टितः ।  
तद् गृहं वृष्णिसिंहस्य निर्मितं विश्वकर्मणा ॥ ७ ।  
महेन्द्रसदृशं वेश्म समन्तादर्धयोजनम् ।  
ततस्तं पाण्डुरं शौरिर्मूर्ध्नि तिष्ठन् गरुत्मतः ॥ ८ ॥  
प्रीतः शङ्खमुपाध्मासीद् द्विषतां रोमहर्षणम् ।  
तस्य शङ्खस्य शब्देन सागरश्चुक्षुभे भृशम्।  
ररास च नभः कृत्स्नं तच्चित्रमभवत् तदा ॥ ९ ॥  
पाञ्चजन्यस्य निर्घोषं संश्रुत्य कुकुरान्धकाः ।  
विशोकाः समपद्यन्त गरुडस्य च दर्शनात् ॥ 2.99.१० ॥  
शङ्खचक्रगदापाणिं गरुडस्योपरि स्थितम् ।  
दृष्ट्वा जहृषिरे पौरा भास्करोपमतेजसम् ॥ ११ ॥  
ततस्तूर्यप्रणादश्च भेरीणां च महास्वनाः ।  
जज्ञिरे सिंहनादाश्च सर्वेषां पुरवासिनाम् ॥ १२ ॥  
ततस्ते सर्वदाशार्हाः सर्वे च कुकुरान्धकाः ।  
प्रीयमाणाः समाजग्मुरालोक्य मधुसूदनम् ॥ १३ ॥  
वासुदेवं पुरस्कृत्य शङ्खतूर्यरवैः सह ।  
उग्रसेनो ययौ राजा वसुदेवनिवेशनम् ॥ १४ ॥  
आनन्दिनी पर्यचरत् स्वेषु वेष्मसु देवकी ।  
रोहिणी च यशोदा च आहुकस्य च याः स्त्रियः ॥ १५ ॥  
ततः कृष्णः सुपर्णेन स्वं निवेशनमभ्यगात् ।  
चचार च यथोद्देशमीश्वरानुचरो हरिः ॥ १६ ॥  
अवतीर्य गृहद्वारि कृष्णस्तु यदुनन्दनः ।  
यथार्हं पूजयामास यादवान् यादवर्षभः ॥ १७॥  
रामाहुकगदाक्रूरप्रद्युम्नादिभिरर्चितः ।  
प्रविवेश गृहं शौरिरादाय मणिपर्वतम् ॥ १८॥  
तं च शक्रस्य दयितं पारिजातं महाद्रुमम् ।  
प्रवेशयामास गृहं प्रद्युम्नो रुक्मिणीसुतः ॥ १९ ॥  
तेऽन्योन्यं ददृशुर्वीरा देहबन्धानमानुषान् ।  
पारिजातप्रभावेण ततो मुमुदिरे जनाः ॥ 2.99.२० ॥  
तैः स्तूयमानो गोविन्दः प्रहृष्टैर्यादवर्षभैः ।  
प्रविवेश गृहं श्रीमान् विहितं विश्वकर्मणा ॥ २१ ॥  
ततोऽन्तःपुरमध्ये तं सशृङ्गमणिपर्वतम् ।  
न्यवेशयदमेयात्मा वृष्णिभिः सहितोऽच्युतः ॥ २२ ॥  
तं च दिव्यं द्रुमश्रेष्ठं पारिजातममित्रजित्।  
अर्च्यमर्चितमव्यग्रमिष्टे देशे न्यवेशयत् ॥ २३ ॥  
अनुज्ञाप्य ततो ज्ञातीन् केशवः परवीरहा ।  
ताः स्त्रियः पूजयामास संहृता नरकेण याः ॥ २४ ॥  
वस्त्रैराभरणैर्दिव्यैर्दासीभिर्धनसंचयैः ।  
हारैश्चन्द्राशुसंकाशैर्मणिभिश्च महाप्रभैः ॥ २५ ॥  
पूर्वमभ्यर्चिताश्चैव वसुदेवेन ताः स्त्रियः ।  
देवक्या सह रोहिण्यां रेवत्या चाहुकेन च ॥ २६ ॥  
सत्यभामोत्तमा स्त्रीणां सौभाग्येनाभवत्तदा ।  
कुटुम्बस्येश्वरी त्वासीद्रुक्मिणी भीष्मकात्मजा॥२७॥  
तासां यथार्हहर्म्याणि प्रासादशिखराणि च ।  
आदिदेश गृहान्कृष्णः पारिबर्हांश्च पुष्कलान् ॥ २८ ॥  
इति श्रीमहाभारते खिलभागे हरिवंशे विष्णुपर्वणि द्वारकाप्रवेशनं नाम नवनवतितमोऽध्यायः ॥ ९९ ॥