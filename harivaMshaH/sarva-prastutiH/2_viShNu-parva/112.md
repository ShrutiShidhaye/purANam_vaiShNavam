+++
title = "११२"

+++
अर्जुन उवाच  
मुहूर्तेन वयं ग्रामं तं प्राप्य भरतर्षभ ।  
विश्रान्तवाहनाः सर्वे निवासायोपसंस्थिताः ॥ १ ॥  
ततो ग्रामस्य मध्येऽहं निविष्टः कुरुनन्दन ।  
समन्ताद् वृष्णिसैन्येन महता परिवारितः ॥ २॥  
ततः शकुनयो दीप्ता मृगाश्च क्रूरभाषिणः ।  
दीप्तायां दिशि वाशन्तो भयमावेदयन्ति मे ॥ ३ ॥  
संध्यारागो जपावर्णो भानुमांश्चैव निष्प्रभः ।  
पपात महती चोल्का पृथिवी चाप्यकम्पत ॥ ४ ॥  
तान्समीक्ष्य महोत्पातान् दारुणाँल्लोमहर्षणान् ।  
योगमाज्ञापयंस्तत्र जनस्योत्सुकचेतसः ॥ ५ ॥  
युयुधानपुरोगाश्च वृष्ण्यन्धकमहारथाः ।  
सर्वे युक्तरथाः सज्जाः स्वयं चाहं तथाभवम् ॥ ६ । ।  
गतेऽर्धरात्रसमये ब्राह्मणो भयविक्लवः ।  
उपागम्य भयादस्मानिदं वचनमब्रवीत् ॥ ७ ॥  
कालोऽयं समनुप्राप्तो ब्राह्मण्याः प्रसवस्य मे ।  
तथा भवन्तस्तिष्ठन्तु न भवेद् वञ्चनं यथा ॥ ८ ॥  
मुहूर्तादेव चाश्रौषं कृपणं रुदितस्वनम् ।  
तस्य विप्रस्य भवने ह्रियतेऽह्रियतेति च ॥ ९ ॥  
अथाकाशे पुनर्वाचमश्रौषं बालकस्य वै ।  
ऊँहेति ह्रियमाणस्य न च पश्यामि राक्षसम् ॥ 2.112.१० ॥  
ततोऽस्माभिस्तदा तात शरवर्षैः समन्ततः ।  
विष्टम्भिता दिशः सर्वा हृत एव स बालकः ॥ ११ ॥  
ब्राह्मणोऽऽर्तस्वरं कृत्वा हृते तस्मिन् कुमारके ।  
वाचः स परुषास्तीव्राः श्रावयामास मां तदा ॥ १२ ॥  
वृष्णयो हतसंकल्पास्तथाहं नष्टचेतनः ।  
मामेवं हि विशेषेण ब्राह्मणः प्रत्यभाषत ॥ १३॥  
रक्षिष्यामीति चोक्तं ते न च रक्षितवानसि ।  
शृणु वाक्यमिदं शेषं यत् त्वमर्हसि दुर्मते ॥ १४ ॥  
वृथा त्वं स्पर्धसे नित्यं कृष्णेनामितबुद्धिना ।  
यदि स्यादिह गोविन्दो नैतदत्याहितं भवेत् ॥ १५ ॥  
यथा चतुर्थं धर्मस्य रक्षिता लभते फलम्।  
पापस्यापि तथा मूढ भागं प्राप्नोत्यरक्षिता ॥ १६ ॥  
रक्षिष्यामीति चोक्तं ते न च शक्तोऽसि रक्षितुम् ।  
मोघं गाण्डीवमेतत्ते मोघं वीर्यं यशश्च ते ॥ १७ ॥  
अकिञ्चिदुक्त्वा तं विप्रं ततोऽहं प्रस्थितस्तथा ।  
सह वृष्ण्यन्धकसुतैर्यत्र कृष्णो महाद्युतिः ॥ १८ ॥  
ततो द्वारवतीं गत्वा दृष्ट्वा मधुनिघातिनम् ।  
व्रीडितः शोकसंतप्तो गोविन्देनोपलक्षितः ॥ १९ ॥  
स तु मां व्रीडितं दृष्ट्वा विनिन्दन् कृष्णसंनिधौ ।  
मौढ्यं पश्यत मे योऽहं श्रद्दधे क्लीबकत्थनम् ॥ 2.112.२० ॥  
तं प्रद्युम्नो नानिरुद्धो न रामो न च केशवः ।  
यत्र शक्ताः परित्रातुं कोऽन्यस्तदवनेश्वरः ॥ २१ ॥  
धिगर्जुनं वृथावादं धिगात्मश्लाघिनो धनुः ।  
दैवोपसृष्टो यो मौर्ख्यादागच्छति च दुर्मतिः ॥ २२ ॥  
एवं शपति विप्रर्षौ विद्यामास्थाय वैष्णवीम् ।  
ययौ संयमिनीं वीरो यत्रास्ते भगवान् यमः ॥ २३ ॥  
विप्रापत्यमचक्षाणस्तत ऐन्द्रीमगात् पुरीम् ।  
आग्नेयीं नैर्ऋतीं सौम्यामुदीचीं वारुणीं तथा ॥ २४ ।  
रसातलं नाकपृष्ठं धिष्ण्यान्यन्यान्युदायुधः ।  
ततोऽलब्ध्वा द्विजसुतमनिस्तीर्णप्रतिश्रवः ॥ २५॥  
अग्निं विविक्षुः कृष्णेन प्रद्युम्नेन निषेधितः ।  
दर्शये द्विजसूनुं ते मावज्ञात्मानमात्मना ॥ २६ ॥  
कीर्तिं त एते विपुलां स्थापयिष्यन्ति मानवाः ।  
इति सम्भाष्य मां स्नेहात् समाश्वास्य च माधवः ॥ २७ ॥  
सान्त्ययित्वा तु तं विप्रमिदं वचनमब्रवीत् ।  
सुग्रीवं चैव शैब्यं च मेघपुष्पबलाहकौ । २८ ॥  
योजयाश्वानिति तदा दारुकं प्रत्यभाषत ।  
आरोप्य ब्राह्मणं कृष्णो ह्यवरोप्य च दारुकम् ॥ २९ ॥  
मामुवाच ततः शौरिः सारथ्यं क्रियतामिति ।  
ततः समास्थाय रथं कृष्णोऽहं ब्राह्मणः स च।  
प्रयाताः स्म दिशं सौम्यामुदीचीं कौरवर्षभ ॥ 2.112.३० ॥  
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये श्रीकृष्णस्योदीचीगमने द्वादशाधिकशततमोऽध्यायः ॥ ११२ ॥