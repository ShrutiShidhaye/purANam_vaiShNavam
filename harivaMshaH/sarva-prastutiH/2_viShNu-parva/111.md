+++
title = "१११"

+++
जनमेजय उवाच  
भूय एव महाबाहो कृष्णस्य जगतां पतेः ।  
माहात्म्यं श्रोतुमिच्छामि परमं द्विजसत्तम ॥ १ ॥  
न हि मे तृप्तिरस्तीह शृण्वतस्तस्य धीमतः ।  
कर्मणामनुसंतानं पुराणस्य महात्मनः ॥ २ ॥  
वैशम्पायन उवाच  
नान्तः शक्यः प्रभावस्य वक्तुं वर्षशतैरपि ।  
गोविन्दस्य महाराज श्रूयतामिदमद्भुतम् ॥ ३ ॥  
शरतल्पे शयानेन भीष्मेण परिचोदितः ।  
गाण्डीवधन्वा बीभत्सुर्माहात्म्यं केशवस्य यत् ॥ ४ ॥  
राज्ञां मध्ये महाराज ज्येष्ठं भ्रातरमब्रवीत् ।  
युधिष्ठिरं जितामित्रमिति तच्छ्रृणु कौरव ॥ ५ ॥  
अर्जुन उवाच  
पुराहं द्वारकां यातः सम्बन्धीनवलोककः ।  
न्यवसं पूजितस्तत्र भोजवृष्ण्यन्धकोत्तमैः ॥ ६ ॥  
ततः कदाचिद् धर्मात्मा दीक्षितो मधुसूदनः ।  
एकाहेन महाबाहुः शास्त्रदृष्टेन कर्मणा ॥ ७ ॥  
ततो दीक्षितमासीनमभिगम्य द्विजोत्तमः ।  
कृष्णं विज्ञापयामास त्राहि त्राहीति चाब्रवीत् ॥ ८ ॥  
ब्राह्मण उवाच  
रक्षाधिकारो भवतः परित्रायस्व मां विभो ।  
चतुर्थांशं हि धर्मस्य रक्षिता लभते फलम् ॥ ९ ॥  
वासुदेव उवाच  
न भेतव्यं द्विजश्रेष्ठ रक्षामि त्वां कुतो भयम् ।  
ब्रूहि तत्त्वेन भद्रं ते यद्यपि स्यात्सुदुष्करम् ॥ 2.111.१० ॥  
ब्राह्मण उवाच  
जातो जातो महाबाहो पुत्रो मे ह्रियतेऽनघ ।  
त्रयो हृताश्चतुर्थं त्वं कृष्ण रक्षितुमर्हसि ॥ ११ ॥  
ब्राह्मण्याः सूतिकालोऽद्य तत्र रक्षा विधीयताम्।  
यथा ध्रियेदपत्यं मे तथा कुरु जनार्दन ॥ १२ ॥  
अर्जुन उवाच  
ततो मामाह गोविन्दो दीक्षितोऽहं क्रताविति ।  
रक्षा च ब्राह्मणे कार्या सर्वावस्थागतैरपि ॥ १३ ॥  
श्रुत्वाहमेवं कृष्णस्य वचोऽवोचं नराधिप ।  
मां नियोजय गोविन्द रक्षिष्येऽहं द्विजं भयात्॥ १४ ॥  
इत्युक्तः स स्मितं कृत्वा मामुवाच जनार्दनः ।  
रक्षसीत्येवमुक्तस्तु व्रीडितोऽस्मि नराधिप ॥ १५ ॥  
ततो मां व्रीडितं मत्वा पुनराह जनार्दनः ।  
गम्यतां कौरवश्रेष्ठ शक्यते यदि रक्षितुम् ॥ १६ ॥  
त्वत्पुरोगाश्च रक्षन्तु वृष्ण्यन्धकमहारथाः ।  
ऋते रामं महाबाहुं प्रद्युम्नं च महाबलम् ॥ १७ ॥  
ततोऽहं वृष्णिसैन्येन महता परिवारितः ।  
तमग्रतो द्विजं कृत्वा प्रयातः सह सेनया ॥ १८ ॥  
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये एकादशाधिकशततमोऽध्यायः ॥ १११ ॥