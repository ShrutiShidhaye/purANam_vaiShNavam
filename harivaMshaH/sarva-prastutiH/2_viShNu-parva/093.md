+++
title = "०९३"

+++
वैशम्पायन उवाच  
ततः सुपुरवासीनामसुराणां नराधिप ।  
ददावाज्ञां वज्रनाभो दीयतां गृहमुत्तमम् ॥ १ ॥  
आतिथ्यं क्रियतामेषां बहुरत्नमुपायनम् ।  
वासांसि सुविचित्राणि सुखाय जनरञ्जनम् ॥ २ ॥  
भर्तुराज्ञां समालभ्य तथा चक्रुश्च सर्वशः ।  
पूर्वश्रुतो नटः प्राप्तः कौतूहलमजीजनत् ॥ ३ ॥  
नटस्याथ ददुर्दैत्याः सत्कारं परया मुदा ।  
पर्यायार्थे ददुश्चापि रत्नानि सुबहून्यथ ॥ ४ ॥  
ततः स ननृते तत्र वरदत्तो नटस्तथा ।  
सुपुरे पुरवासीनां परं हर्षं समादधत् ॥ ५ ॥  
रामायणं महाकाव्यमुद्दिश्य नाटकं कृतम् ।  
जन्म विष्णोरमेयस्य राक्षसेन्द्रवधेप्सया ॥ ६ ॥  
लोमपादो दशरथ ऋष्यशृङ्गं महामुनिम् ।  
शान्तामप्यानयामास गणिकाभिः सहानघ ॥ ७ ॥  
रामलक्ष्यणशत्रुघ्ना भरतश्चैव भारत ।  
ऋष्यशृङ्गश्च शान्ता च तथारूपैर्नटैः कृताः ॥ ८ ॥  
तत्कालजीविनो वृद्धा दानवा विस्मये गताः ।  
आचचक्षुश्च तेषां वै रूपतुल्यत्वमच्युत ॥ ९ ॥  
संस्फाराभिनयौ तेषां प्रस्तावानां च धारणम् ।  
दृष्ट्वा सर्वे प्रवेशं च दानवा विस्मयं गताः ॥ 2.93.१० ॥  
ते रक्ता विस्मयं नेदुरसुराः परया मुदा ।  
उत्थायोत्थाय नाट्यस्य विषयेषु पुनः पुनः ॥ ११ ॥  
ददुर्वस्त्राणि तुष्टाश्च ग्रैवेयवलयानि च ।  
हारान् मनोहरांश्चैव हेमवैडूर्यभूषितान् ॥ १२ ॥  
पृथगर्थेषु दत्तेषु लोकैस्ते तुष्टुवुर्नटाः ।  
असुरांश्च मुनींश्चैव गोत्रैरभिजनैरपि ॥ १३ ॥  
प्रेषितं वज्रनाभस्य शाखानगरवासिभिः ।  
नटस्य दिव्यरूपस्य नरेन्द्रागमनं तदा ॥ १४ ॥।  
पुरा श्रुतार्थो दैत्येन्द्रः प्रेषयामास भारत ।  
आनीयतां वज्रपुरं नटोऽसाविति हर्षितः ॥ १५ ॥  
दानवेन्द्रवचः श्रुत्वा शाखानगरवासिभिः ।  
नीता वज्रपुरं रम्यं नटवेषेण यादवाः ॥ १६ ॥  
आवासश्च ततो दत्तः सुकृतो विश्वकर्मणा ।  
एष्टव्यं यश्च तत् सर्वं दत्तं शतगुणोत्तरम् ॥ १७ ॥  
अथ कालोत्सवं चक्रे वज्रनाभो महासुरः ।  
कारयामास रम्यं च चमूवाटं प्रहृष्टवान् ॥ १८ ॥  
ततस्तान् परिविश्रान्तान् प्रेक्षार्थाय प्रचोदयत् ।  
दत्त्वा रत्नानि भूरीणि वज्रनाभो महाबलः ॥ १९ ॥  
उपविष्टश्च तान् द्रष्टुं सह ज्ञातिभिरात्मवान् ।  
छन्ने चान्तःपुरं स्थाप्य चक्षुर्दृश्ये नराधिप ॥ 2.93.२० ॥  
भैमापि बद्धनेपथ्या नटवेषधरास्तथा ।  
कार्यार्थे भीमकर्माणो नृत्यार्थमुपचक्रमुः ॥ २१ ॥  
ततो घनं ससुषिरं मुरजानकभूषितम् ।  
तन्त्रीस्वरगणैर्विद्धानातोद्यानन्ववादयन् ॥ २२ ॥  
ततस्तु देवगान्धारं छालिक्यं श्रवणामृतम् ।  
भैमस्त्रियः प्रजगिरे मनःश्रोत्रसुखावहम् ॥ २३ ॥  
आगान्धारग्रामरागं गङ्गावतरणं तथा ।  
विद्धमासारितं रम्यं जगिरे स्वरसम्पदा ॥ २४ ॥  
लयतालसमं श्रुत्वा गङ्गावतरणं शुभम् ।  
असुरांस्तोषयामासुरुत्थायोत्थाय भारत ॥ २५ ॥  
नान्दिं च वादयामासुः प्रद्युम्नो गद एव च ।  
साम्बश्च वीर्यसम्पन्नः कार्यार्थं नटतां गतः ॥ २६ ॥  
नान्द्यन्ते च तदा श्लोकं गङ्गावतरणाश्रितम् ।  
रौक्मिणेयस्तदोवाच सम्यक् स्वभिनयान्वितम् ॥ २७॥  
रम्भाभिसारं कौबेरं नाटकं ननृतुस्ततः ।  
शूरो रावणरूपेण रम्भावेषा मनोवती ॥ २८ ॥  
नलकूबरस्तु प्रद्युम्नः साम्बस्तस्य विदूषकः ।  
कैलासो रूपितश्चापि मायया यदुनन्दनैः ॥ २९ ।  
शापश्च दत्तः क्रुद्धेन रावणस्य दुरात्मनः ।  
नलकूबरेण च यथा रम्भा चाप्यथ सान्त्विता ॥ 2.93.३० ॥  
एतत् प्रकरणं वीरा ननृतुर्यदुनन्दनाः ।  
नारदस्य मुनेः कीर्तिं सर्वज्ञस्य महात्मनः ॥ ३१ ॥  
पादोद्धारेण नृत्येन तथैवाभिनयेन च ।  
तुष्ढुवुर्दानवा वीरा भैमानामतितेजसाम् ॥ ३२ ॥  
ते ददुर्वस्त्रमुख्यानि रत्नान्याभरणानि च ।  
हारांस्तरलविद्धांश्च वैडूर्यमणिभूषितान् ॥ ३३ ॥  
विमानानि विचित्राणि रथांश्चाकाशगामिनः ।  
गजानाकाशगांश्चैव दिव्यनागकुलोद्भवान् ॥ ३४ ॥  
चन्दनानि च दिव्यानि शीतानि रसवन्ति च ।  
गुरूण्यगुरुमुख्यानि गन्धाढ्यानि च भारत ॥ ३५ ॥  
चिन्तामणीनुदारांश्च चिन्तिते सर्वकामदान् ।  
प्रेक्षासु तासु बह्वीषु ददन्तो दानवास्तथा ॥ ३६ ॥  
धनरत्नैर्विरहिताः कृताः पुरुषसत्तम ।  
स्त्रियो दानवमुख्यानां तथैव च जनेश्वर ॥ ३७ ॥  
ततो हंसी प्रभावत्याः सखी प्राह प्रभावतीम् ।  
गतास्मि द्वारकां रम्यां भैमगुप्तामनिन्दिते ॥ ३८ ॥  
प्रद्युम्नश्च मया दृष्टो विविक्ते चारुलोचने ।  
भक्तिश्च कथिता तस्य मया तव शुचिस्मिते ॥ ३९ ॥  
तेन हृष्टेन कालश्च कृतः कमललोचने ।  
अद्य प्रदोषसमये त्वया सह समागमे ॥ 2.93.४०॥  
तदद्य रुचिरश्रोणि तव प्रियसमागमः ।  
न ह्यात्मवति भाषन्ति मिथ्या भैमकुलोद्भवाः ॥ ४१ ॥  
ततः प्रभावती हृष्टा हंसीं तामिदमब्रवीत् ।  
उषितासि ममावासे स्वप्तुमर्हसि सुन्दरि ॥ ४२ ॥  
त्वयाहं सहिताऽऽवासे द्रष्टुमिच्छामि कैशविम् ।  
निःसाध्वसा भविष्यामि त्वया सह विहङ्गमे ॥ ४३ ॥  
हंसी तथेति चोवाच सखीं कमललोचनाम् ।  
आरुरोह च तद्धर्म्यं प्रभावत्या विहङ्गमा ॥ ४४ ॥  
विश्वकर्मकृते तत्र हर्म्यपृष्ठे प्रभावती ।  
संविधानं चकाराशु प्रद्युम्नागमनक्षमम् ॥ ४५ ॥  
तस्मिन् कृते संविधाने काममानयितुं ययौ ।  
प्रभावतीमनुज्ञाप्य हंसी वायुसमा गतौ ॥ ४६ ॥  
नटवेषधरं कामं गत्वोवाच शुचिस्मिता ।  
अद्य भूतः स भगवन् समयो वर्तते निशि ॥ ४७ ॥  
तथेति प्राह तां कामः सा निवृत्ताथ पक्षिणी ।  
अभ्यागता च सा हंसी प्रभावतिमथाब्रवीत् ।  
अभ्येति रौक्मिणेयोऽसावाश्वसायतलोचने ॥ ४८ ॥  
प्रद्युम्नो नीयमानं तु ददृशे माल्यमात्मवान् ।  
भ्रमरैरावृतं वीरः सुगन्धमरिमर्दनः ॥ ४९ ॥  
निलिल्ये तत्र माल्ये तु भूत्वा मधुकरस्तदा ।  
प्रभावत्या नीयमाने विदितार्थः प्रतापवान् ॥ 2.93.५० ॥  
प्रवेशितं च तन्माल्यं स्त्रीभिर्मधुकरायुतम् ।  
उपनीतं प्रभावत्यै स्त्रीभिस्तद् भ्रमरावृतम् ॥ ५१ ॥  
अविदूरे च विन्यस्तं प्रभावत्या जनाधिप ।  
भ्रमरास्ते ययुः सौम्य संध्याकाले ह्युपस्थिते ॥ ५२ ॥  
स भैमप्रवरो वीरस्तैः सहायैर्विहीनतः ।  
कर्णोत्पले प्रभावत्या निलिल्ये शनकैरिव ॥ ५३ ॥  
ततः प्रभावती हंसीमुवाच वदतां वरा ।  
उद्यतं पूर्णचन्द्रं सा समीक्ष्यातिमनोहरम् ॥ ५४ ॥  
सखि दह्यन्ति मेऽङ्गानि मुखं च परिशुष्यति ।  
औत्सुक्यं हृदि चातीव कोऽयं व्याधिरनौषधः ॥ ५५ ॥  
दधद् द्विगुणमौत्सुक्यमसौ पूर्णनिशाकरः ।  
नवोदितः शीतरश्मिः सख्यं हरति च प्रियः ॥ ५६ ॥  
न दृष्टपूर्वो हि मया श्रुतमात्रेण काङ्क्षितः ।  
अहो धूमयतेऽङ्गानि स्त्रीस्वभावस्य धिक् खलु ॥ ५७ ॥  
कल्पयामि यथाबुद्ध्या यदि नाभ्येति मे प्रियः ।  
कुमुद्वतीगतं मार्गं हा गमिष्याम्यकिंचना ॥ ५८ ॥  
मदनाशीविषेणास्मि हा हा दष्टा मनस्विनी ।  
शीतवीर्याः प्रकृत्यैव जगतो ह्रादनाः सुखाः ।  
दहन्ति मम गात्राणि किं नु चन्द्रगभस्तयः ॥ ५९ ॥  
प्रकृत्या शीतलो वायुर्नानापुष्परजोवहः ।  
दावाग्निसदृशो मेऽद्य दन्दहीति शुभां तनुम् ॥ 2.93.६० ॥  
ततः संकल्पये एव स्थैर्यं कार्यमिवात्मनः ।  
नावतिष्ठति निर्वीर्यं मनः सकल्पधर्षितम् ॥ ६१ ॥  
विमनस्कास्मि मुह्यामि वेपथुर्मे महान् हृदि ।  
बम्भ्रमीति च मे दृष्टिर्हा हा यामि ध्रुवं क्षयम् ॥ ६२ ॥  
इति श्रीमहाभारते खिलभागे हरिवंशे विष्णुपर्वणि प्रद्युम्नगमने त्रिनवतितमोऽध्यायः॥९३॥