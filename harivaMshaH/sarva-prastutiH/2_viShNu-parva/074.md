+++
title = "०७४"

+++
वैशम्पायन उवाच  
तमारुह्य रथं कृष्णः पारियात्रं गिरिं ययौ ।  
यत्रैरावतमास्थाय स्थितः सुरपतिः प्रभुः ॥ १ ॥  
पारियात्रो गिरिश्रेष्ठो दृष्ट्वा यान्तं जनार्दनम्।  
शाणपादसमो भूत्वा प्रविवेश वसुंधराम् ॥ २ ॥  
प्रियार्थं वासुदेवस्य प्रभावज्ञो महात्मनः ।  
तस्य प्रीतो हृषीकेशः पर्वतस्य जनाधिप ॥ ३ ॥  
ततः प्रयातं युद्धार्थमच्युतं कुरुनन्दन ।  
सपारिजातो गरुडः पृष्ठतोऽनुययौ तदा ॥ ४ ॥  
प्रयुम्नः सात्यकिश्चापि गरुडस्थौ महाबलौ ।  
गतावुभौ रक्षणार्थं पारिजातमरिंदमौ ॥ ५ ॥  
ततस्त्वस्तं गतः सूर्यः प्रवृत्ता रजनी नृप ।  
उपस्थितं पुनर्युद्धं शक्रकेशवयोरिह ॥ ६ ॥  
सुप्रहाराहतं दृष्ट्वा विष्णुरैरावतं गजम् ।  
नातिकल्पं महातेजा देवराजानमब्रवीत् ॥ ७ ॥  
गरुडाभिहतः पूर्वं नातिकल्पो गजोत्तमः ।  
ऐरावतो महाबाहो रात्रिश्च समुपोह्यते ॥ ८ ॥  
श्वः प्रभाते यथाकामं प्रवर्तस्व यथेच्छसि ।  
एवमस्त्विति कृष्णं तु देवराजोऽब्रवीत् प्रभुः ॥ ९ ॥  
उवास पुष्कराभ्याशे देवराजः पुरंदरः ।  
व्रजं गिरिमयं कृत्वा धर्मात्मा नृपसत्तम ॥ 2.74.१० ॥  
ब्रह्मा ततो जगामाथ कश्यपश्च महानृषिः ।  
अदितिश्चैव सर्वे च देवा मुनय एव च ॥ ११ ॥  
साध्या विश्वे च कौरव्य नासत्यावश्विनौ तथा ।  
आदित्याश्चैव रुद्राश्च वसवश्च जनेश्वर ॥ १२ ॥  
नारायणश्च पुत्रेण सात्यकेन च भारत ।  
सहोवास गिरौ रम्ये पारियात्रे प्रहृष्टवत् ॥ १३ ॥  
यत् स शाणप्रमाणोऽस्य भक्त्या समभवन्नृप ।  
वरं प्रादात् ततस्तस्य पर्वतस्य महाद्युतिः ॥ १४ ॥  
शाणपाद इति ख्यातो भविष्यसि महागिरे ।  
पुण्येनार्द्धेन तुल्यो हि पुण्यो हिमवतः शुभः ॥ १५ ॥  
एवमेव च भूयिष्ठो भव पर्वतसत्तम ।  
मेरुणा स्पर्धमानो हि बहुचित्रमृगैर्युतः ।  
रमे त्वां पश्यमानोऽहं बहुचित्रनगायुतम् ॥ १६ ॥  
तथा दत्त्वा वरं तस्य पर्वतस्य तु केशवः ।  
दध्यौ गङ्गां सरिच्छ्रेष्ठां नमस्कृत्वा वृषध्वजम् ॥ १७ ॥  
अथाययौ विष्णुपदी स्मृता कृष्णेन भारत ।  
सम्पूज्यतां ततः कृष्णः कृत्वा स्नानमधोक्षजः ॥ १८ ॥  
उदकं च गृहायाथ बिल्वं च हरिरव्ययः ।  
देवमावाहयामास रुद्रं सर्वेश्वरेश्वरम् ॥ १९ ॥  
ततः प्राप्तो महादेवः सोमः सप्रवरो विभुः ।  
तस्थावुपरि बिल्वस्य तथा गङ्गोदकस्य च ॥ 2.74.२० ॥  
तं पारिजातकुसुमैरर्चयामास केशवः ।  
तुष्टाव वाग्भिरीशेशं सर्वकर्तारमीश्वरम् ॥ २१ ॥  
श्रीकृष्ण उवाच  
रुद्रो देव त्वं रुदनाद् रावणाच्च रोरूयमाणो द्रावणाच्चातिदेवः ।  
भक्तं भक्तानां वत्सलं वत्सलानां कीर्त्या युङ्क्ष्वेशाद्य प्रपद्ये शरण्यम्॥ २२ ॥  
ग्राम्यारण्यानां त्वं पतिस्त्वं पशूनां ख्यातो देवः पशुपतिः सर्वकर्मा ।  
नान्यस्त्वत्तः परमो देवदेव जगत्पतिः सुरवीरारिहन्ता ॥ २३ ॥  
यस्मादीशो महतामीश्वराणां भवानाद्यः प्रीतिदः प्राणदश्च ।  
तस्माद्धि त्वामीश्वरं प्राहुरीशं संतो विद्वांसः सर्वशास्त्रार्थतज्ज्ञाः ॥ २४ ॥  
भूतं यस्माज्जगदत्यन्त धीर त्वत्तोऽव्यक्तादक्षरादक्षरेश ।  
तस्मात् त्वामाहुर्भव इत्येव भूतं सर्वेश्वराणां महतामप्युदारम् ॥ २५ ॥  
यस्माज्जितैरभिषिक्तोऽसि सर्वैर्देवासुरैः सर्वभूतैश्च देव ।  
महेश्वरं विश्वकर्माणमाहुस्त्वां वै सर्वे तेन देवातिदेवम् ॥ २६ ॥  
पूज्यो दैवैः पूज्यसे नित्यदा वै शश्वच्छ्रेयः काङ्क्षिभिर्वरदामेयवीर्य ।  
तस्माद् विख्यातो भगवान् देवदेवः सतामिष्टः सर्वभूतात्मभावी ॥ २७ ॥  
भूमित्रयाणां देव यस्मात् प्रतिष्ठा पुनर्लोकानां भावनामेयकीर्तिः ।  
त्र्यम्बकेति प्रथमं तेन नाम तवाप्रमेय त्रिदशेशनाथ ॥ २८ ॥  
शर्वः शत्रूणां शासनादप्रमेयस्तथा भूयः शासनाच्चेश्वरेण ।  
सर्वव्यापित्वाच्छङ्करत्वाच्च सद्भिः शब्दस्येशानः श्रीकरार्काग्र्यतेजाः ॥ २९ ॥  
संसक्तानां नित्यदा यत् करोषि शमं भ्रातृव्यान् यद्यनैषीः समस्तान् ।  
तस्माद् देवः शङ्करोऽस्यप्रमेयः सद्भिर्द्धर्मज्ञैः कथ्यसे सर्वनाथ ॥ 2.74.३० ॥  
दत्तः प्रहारः कुलिशेन पूर्वं तवेशान सुरराज्ञातिवीर्य ।  
कण्ठे नैल्यं तेन ते यत् प्रवृत्तं तस्मात् ख्यातस्त्वं नीलकण्ठेति कल्पः ॥३१॥  
यल्लिङ्गाङ्कं यच्च लोके भगाङ्कं सर्वं सोम त्वं स्थावरं जङ्गमं च ।  
प्राहुर्विप्रास्त्वां गुणिनं तत्त्वविज्ञास्तथा ध्येयामम्बिकां लोकधात्रीम् ॥ ३२ ॥  
वैदैर्गीता सा हि तत् त्वं प्रसूता यज्ञो दीक्षाणां योगिनां चातिरूपः ।  
नात्यद्भुतं त्वत्समं देव भूतं भूतं भव्यं भवदेवाथ नास्ति ॥ ३३ ॥  
अहं ब्रह्मा कपिलो योऽप्यनन्तः पुत्राः सर्वे ब्रह्मणश्चातिवीराः ।  
त्वत्तः सर्वे देवदेव प्रसूता एवं सर्वेशः कारणात्मा त्वमीड्य ॥३४ ॥  
इति संस्तूयमानस्तु भगवान् गोवृषध्वजः ।  
प्रसार्य दक्षिणं हस्तं नारायणमथाब्रवीत् ॥ ३५ ॥  
मनीषितानामर्थानां प्राप्तिस्ते सुरसत्तम ।  
पारिजातं च हर्तासि मा भूत् ते मनसो व्यथा ॥ ३६॥  
यथा मैनाकमाश्रित्य तपस्त्वमकरोः प्रभो ।  
तथा मम वरं कृष्ण संस्मृत्य स्थैर्यमाप्नुहि ॥ ३७ ॥  
अवध्यस्त्वमजेयश्च मत्तः शूरतरस्तथा ।  
भवितासीत्यवोचं यत् तत् तथा न तदन्यथा ॥ ३८ ॥  
यश्च स्तवेन मां भक्त्या स्तोष्यतेऽमरसत्तम ।  
त्वया कृतेन धर्मज्ञ धर्मभाक् सम्भविष्यति ।  
समरे च जयं विष्णो प्राप्य पूजां तथोत्तमाम् ॥ ३९ ॥  
बिल्वोदकेश्वरो नाम भविताहमिहानघ ।  
देवेश्वर त्वयास्थापि देव सिद्धोपयाचनः ॥ 2.74.४० ॥  
इहस्थोपौषितो विद्वान् भक्तिमान् मम केशव ।  
त्रिरात्रमीप्सिताँल्लोकान् गमिष्यति जनार्दन ॥ ४१ ॥  
अविन्ध्या नाम देशेऽस्मिन्गङ्गाचैव भविष्यति ।  
गङ्गास्नानसमं स्नानं मन्त्रतो भविता तथा ॥ ४२ ॥  
षटपुरं नाम नगरं दानवानां जनार्दन ।  
अत्रान्तर्द्धरणीदेशे पराक्रम्य महाबलाः ॥ ४३ ॥  
एते दैत्या दुरात्मानो जगतो देव कण्टकाः ।  
छन्ना वसन्ति गोविन्द सानावस्य महागिरेः ॥ ४४ ॥  
अवध्या देवदेवानां वरेण ब्रह्मणोऽनघ ।  
मानुषान्तरितस्तस्मात् त्वमेताञ्जहि केशव ॥ ४५ ॥  
एवमुक्त्वा महादेवस्तत्रैवान्तरधीयत ।  
परिष्वज्य महात्मानं वासुदेवं जनाधिप ॥ ४६ ॥  
ततो याते महादेवे प्रभातायां नराधिप ।  
तस्यां निशायां गोविन्दो भूयः पर्वतमब्रवीत् ॥ ४७ ॥  
तवाधः पर्वतश्रेष्ठ निवसन्ति महासुराः ।  
अवध्या देवदेवानां वरेण ब्रह्मणः पुरा ॥ ४८ ॥  
निर्गमिष्यन्ति ते नैव मया रुद्धा महाबलाः ।  
द्वारे निरुद्धे तत्रैव विनङ्क्ष्यन्ति ममाज्ञया ॥ ४९ ॥  
त्वयि संनिहितश्चाहं भविष्यामि महागिरे ।  
अधिष्ठाय महाघोरान् निवत्स्यामि च पर्वत ॥ 2.74.५० ॥  
आरुह्य मूर्ध्नि मद्रूपं दृष्ट्वा पर्वतसत्तम ।  
गोसहस्रप्रदानस्य फलं प्राप्स्यति शाश्वतम् ॥ ५१ ॥  
त्वत्तोऽश्मभिश्च प्रतिमां कारयित्वा हि भक्तितः ।  
शुश्रूषयन्ति ये नित्यं मम यास्यन्ति ते गतिम् ॥ ५२ ॥  
इति तं पर्वतं कृष्णो वरदोऽनुगृहीतवान् ।  
तदाप्रभृति देवेशस्तत्र संनिहितोऽच्युतः ॥ ५३ ॥  
पाषाणैः प्रतिमां तात कारयित्वा च कौरव ।  
शुश्रूषन्ति कृतात्मानो विष्णुलोकाभिकाङ्क्षिणः ॥५४॥  
इति श्रीमहाभारते खिलभागे हरिवंशे विष्णुपर्वणि पारिजातहरणे श्रीकृष्णकृतशिवस्तुतिर्नाम चतुःसप्ततितमोऽध्यायः ॥ ७४ ॥