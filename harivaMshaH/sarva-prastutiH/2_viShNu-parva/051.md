+++
title = "०५१"

+++
भीष्मक उवाच  
पुत्रो मे बाल भावेन भगिनीं दातुमिच्छति ।  
स्वयंवरे नरेन्द्राणां न चाहं दातुमुत्सहे ॥ १ ॥  
अतीव बालभावत्वाद् दातुमिच्छेन्मतिर्मम ।  
एका ह्येकं समालोक्य वरयिष्यति मे मतिः ॥ २ ॥  
अतः प्रसादयिष्ये त्वां पुत्रदुर्नयहेतुना ।  
प्रसादं कुरु देवेश क्षन्तुमर्हसि मे प्रभो ॥ ३ ॥  
श्रीकृष्ण उवाच  
बालभावेन पुत्रेण चालितं नृपमण्डलम् ।  
यदा भवति वै प्रौढः कीदृशोऽविनयो भवेत् ॥ ४ ॥  
सूर्येन्दुसदृशाँल्लोकांस्तपसोपार्जितश्रियः ।  
लोकेऽस्मिन् नरदेवानां महाकुलसमुद्भवान् ॥ ५ ॥  
एकस्यापि नृपस्याग्रे मोहाद् यो वितथं वदेत् ।  
न स तिष्ठति लोकेऽस्मिन्निर्दहेद्दण्डवह्निना॥ ६ ॥  
एष धर्मो नरेन्द्राणामिति ते विदितं प्रभो ।  
लोकधर्मं पुरस्कृत्य पुरा गीतं स्वयम्भुवा ॥ ७ ॥  
कथं तव सुतस्तेषामग्रतो मनुजेश्वर ।  
वक्तुमर्हति राजेन्द्र वितथं राजसंसदि ॥ ८ ॥  
तादृशं रङ्गमतुलं कारयंस्तनयस्तव ।  
कथं त्वया ह्यविज्ञात इति मे संशयो महान् ॥ ९ ॥  
आगतानां नरेन्द्राणामनलार्केन्दुवर्चसाम् ।  
यथार्हेण तु सम्पूज्य आतिथ्यं कृतवानसि ॥ 2.51.१० ॥  
रथाश्वनरनागानां विमर्दमतुलं तथा ।  
कथं न ज्ञातवान् राजंस्तव पुत्रस्य चेष्टितम् ॥ ११ ॥  
विषादो न भवेदत्र चतुरङ्गबलागमे ।  
कथं न ज्ञायते राजन्निति मे बुद्धिसंशयः ॥ १२ ॥  
ममागमनमेवेह प्रायेण न हितं तव ।  
अतो न कृतमातिथ्यमपात्राय नरेश्वर ॥ १३ ॥  
पात्रेभ्यो दीयतां कन्या मामपास्य नरेश्वर ।  
ममागमनदोषेण कथं कन्यां न दास्यसे ॥ १४ ॥  
कन्याविघ्नं च कुर्वाणो नरके परिपच्यते ।  
इति धर्मविदैर्गीतं मन्वादिभिर्नरोत्तमैः ॥ १५ ॥  
अतोऽर्थं न प्रविष्टोऽहं रङ्गमध्ये विशाम्पते ।  
विदित्वा न कृतातिथ्यं नरदेव तवालयम् ॥ १६ ॥  
ह्रियाभिभूतो राजेन्द्र पार्थिवोऽहं नराधिप ।  
विदर्भनगरे राजन् बलविश्रामहेतुना ॥ १७ ॥  
आवाभ्यां कृतमातिथ्यं कैशिकस्तु प्रियातिथिः ।  
उषितौ च यथा स्वर्गे पुरा गरुडकेशवौ ॥ १८ ॥  
वैशम्पायन उवाच  
एवमेव ब्रुवाणं तु कृष्णं वाग्वज्रचोदितम् ।  
श्लक्ष्णवाचाम्बुनाऽऽसिच्य शमितोऽग्निरिव ज्वलन् ॥१९॥  
भीष्मक उवाच  
प्रसीद देवलोकेश पाहि मां लोकशासन ।  
अज्ञानतमसाविष्टं ज्ञानचक्षुःप्रदो भव ॥ 2.51.२० ॥  
मानुष्ये मांसचक्षुष्ट्वादसम्यग्विदिता वयम् ।  
न प्रसिद्ध्यन्ति कर्माणि क्रियतामविचारणात् ॥ २१ ॥  
भवन्तं शरणं प्राप्य देवानामपि दैवतम् ।  
सम्यग् भवतु मे दृष्टिः सम्पश्यन्तु च मे क्रियाः॥ २२ ॥  
अनिष्पन्नामपि क्रियां नयोपेतां विचक्षणाः ।  
फलदां हि प्रकुर्वन्ति महासेनापतिर्यथा ॥ २३ ॥  
भवन्तं शरणं प्राप्य नाति बाधति मे भयम् ।  
यन्मया चिन्तितं कार्य तद् भवाञ्छ्रोतुमर्हति ॥ २४ ॥  
न दातुमिच्छे कन्यां वै पार्थिवेभ्यः स्वयंवरे ।  
प्रसादं कुरु देवेश न कोपं कर्तुमर्हसि ॥ २५ ॥  
श्रीकृष्ण उवाच  
वचनेन किमुक्तेन त्वया राजन् महामते ।  
स्वकन्यां दास्यसे नेति कोऽत्र नेता तवानघ ॥ २६ ॥  
मा देहीति न चाख्येयं ददस्वेति न मे वचः ।  
रुक्मिण्या दिव्यमूर्तित्वं सम्बन्धे कारणं मम ॥ २७ ॥  
मेरुकूटे पुरा देवैः कृतमंशावतारणम् ।  
तदा निसृष्टा श्रीः पूर्वं गच्छ त्वं पतिना सह ॥ २८ ॥  
मानुष्ये कुण्डिनगरे भीष्मकस्याङ्गनोदरे ।  
जायस्व विपुलश्रोणि प्रत्यवेक्ष्य च वासवम् ॥ २९ ॥  
तेनाहं वः प्रवक्ष्यामि राजन्नकृतकं वचः ।  
श्रुत्वा स्वयं विनिश्चित्य यद्युक्तं तत्करिष्यति ॥ 2.51.३० ॥  
रुक्मिणी नाम ते कन्या न सा प्राकृतमानुषी ।  
श्रीरेषा ब्रह्मवाक्येन जाता केनापि हेतुना ॥ ३१ ॥  
न च सा मनुजेन्द्राणां स्वयंवरविधिक्षमा ।  
एका त्वेकाय दातव्या इति धर्मो व्यवस्थितः ॥ ३२ ॥  
न च तां शक्यसे राजँल्लक्ष्मीं दातुं स्वयंवरे ।  
सदृशं वरमालोक्य दातुमर्हसि धर्मतः ॥ ३३ ॥  
अतोऽर्थं वैनतेयोऽयं विघ्नकारणहेतुना ।  
आगतः कुण्डिनगरे देवराजेन चोदितः ॥ ३४ ॥  
अहं चैवागतो राज्ञां द्रष्टुकामो महोत्सवम् ।  
तां च कन्यां वरारोहां पद्मेन रहितां श्रियम् ॥ ३५ ॥  
क्षन्तव्यमिति यत् प्रोक्तं त्वया राजन् ममाग्रतः।  
युक्तिपूर्वमहं मन्ये कलुषाय न पार्थिव ॥ ३६ ॥  
पूर्वमेव मयाऽऽख्यातं येनास्मि विषये तव ।  
आगतः सौम्यरूपेण तेनैव क्षान्तवान् विभो ॥ ३७ ॥  
क्षान्तेषु गुणबाहुल्यं दोषापहरणं क्षमा ।  
कथमस्मद्विधे राजन् कलुषो वसते हृदि ॥ ३८ ॥  
कुलजे सत्त्वसम्पन्ने धर्मज्ञे सत्यवादिनि ।  
भवादृशे कथं राजन् कलुषो भुवि वर्तते ॥ ३९। ॥  
क्षान्तोऽयमिति मन्तव्यं मम सेनासहागतम् ।  
न चाहं सेनया सार्द्धं यास्यामि रिपुवाहिनीम् ॥ 2.51.४० ॥  
अक्षान्तश्चारिसेनायां यास्यामि द्विजवाहने ।  
स्थितः सोमार्कसंकाशान्यायुधानि करैर्वहन् ॥ ४१ ॥  
मान्योऽस्माकं त्वया राजन् वयसा च पिता समः ।  
पालयस्व पुरीं सम्यक्क्षत्रेषु पितृवद् वस ॥ ४२ ॥  
कलुषो नाम राजेन्द्र वसेत् कापुरुषेषु वै ।  
शूरेषु शुद्धभावेषु कलुषो वसते कथम् ॥ ४३ ॥  
जानीध्वमेषा मे वृत्तिः पुत्रेषु पितृवद् वयम् ।  
इमावपि च राजानौ विदर्भनगराधिपौ ॥ ४४ ॥  
आतिथ्यकरणेऽस्माकं स्वराज्यं ददतावुभौ ।  
तेन दानफलेनास्य दशपूर्वा दिवं गताः ॥ ४५॥  
भविष्याश्चैव राजानः पुत्रपौत्रा दशावराः ।  
तेऽपि तत्रैव यास्यन्ति देवलोकं नराधिपाः ॥ ४६ ॥  
अनयोः सुचिरं कालं भुक्त्वा राज्यमकण्टकम् ।  
यदाभिलाषो मोक्षस्य यास्येते निर्वृतिं सुखम् ॥ ४७ ॥  
नरेन्द्राश्च महाभागा येऽभिषेचितुमागताः ।  
कालेन तेऽपि यास्यन्ति देवलोकं त्रिविष्टपम् । ४८ ॥  
स्वस्ति वोऽस्तु गमिष्यामि वैनतेयसहायवान् ।  
नगरीं मथुरां रम्यां भोजराजेन पालिताम् ॥ ४९ ॥  
वैशम्पायन उवाच  
एवमुक्त्वा तु राजानं भीष्मकं यदुनन्दनः ।  
राज्ञश्चैवमुपामन्त्र्य वैदर्भाभ्यां विशेषतः ॥ 2.51.५० ॥  
सभान्निष्क्रम्य देवेशो जगाम रथमन्तिकम् ।  
ततः प्रहृष्टो राजर्षिर्भीष्मकः किल केशवम् ॥ ५१ ॥  
ते सर्वे च महीपाला विषण्णवदनाभवन् ।  
आद्यं स्वायम्भुवं रूपं सुरासुरनमस्कृतम् ॥ ५२ ॥  
सहस्रपात्सहस्राक्षं सहस्रभुजविग्रहम् ।  
सहस्रशिरसं देवं सहस्रमुकुटोज्ज्वलम् ॥ ५३ ॥  
दिव्यमाल्याम्बरधरं दिव्यगन्धानुलेपनम् ।  
दिव्याभरणसंयुक्तं दिव्यानेकोद्यतायुधम् ॥ ५४ ॥  
कृष्णं रक्तारविन्दाक्षं चन्द्रसूर्याग्निलोचनम् ।  
दृष्ट्वा स राजा राजेन्द्रं प्रणिपत्य कृताञ्जलिः ॥ ५५ ॥  
वाङ्मनःकायसंयुक्तं स्तोतुमारब्धवांस्तदा ।  
भीष्मक उवाच  
देवदेव नमस्तुभ्यमनादिनिधनाय वै ॥ ५६ ॥  
शाश्वतायादिदेवाय नारायण परायण ।  
स्वयम्भुवे च विश्वाय स्थाणवे वेधसाय च ॥ ५७ ॥  
पद्मनाभाय जटिने दण्डिने पिङ्गलाय च ।  
हंसप्रभाय हंसाय चक्ररूपाय वै नमः ॥ ५८ ॥  
वैकुण्ठाय नमस्तस्मै अजाय परमात्मने ।  
सदसद्भावयुक्ताय पुराणपुरुषाय च ॥ ५९ ॥  
पुरुषोत्तमाय युक्ताय निर्गुणाय नमोऽस्तु ते ।  
वरदो भव मे नित्यं त्वद्भक्ताय सुरोत्तम ॥ 2.51.६० ॥  
लोकनाथोऽसि नाथ त्वं विष्णुस्त्वं विदितात्मनाम् ।  
वैशम्पायन उवाच  
एवं स्तुत्वा महादेवं नृपाणामग्रतो नृपः ॥ ६१ ॥  
महार्हमणिमुक्ताभिर्वज्रवैदूर्यहासिनम् ।  
शातकुम्भस्य निचयं कृष्णाय प्रददौ नृपः ॥ ६२ ॥  
पुनश्चक्रे नमस्कारं वैनतेये महाबले ।  
भीष्मक उवाच  
नमस्तस्मै खगेन्द्राय नमो मारुतरंहसे ॥ ६३ ॥  
कामरूपाय दिव्याय काश्यपाय च वै नमः ।  
वैशम्पायन उवाच  
इति संक्षेपतः स्तुत्वा सत्कृत्य वरभूषणैः ॥ ६४ ॥  
ततो विसर्जयामास कृष्णं कमललोचनम् ।  
अनुजग्मुर्नृपाश्चैव प्रस्थितं वासवानुजम् ॥ ६५ ॥  
प्रतिगृह्य च सत्कारं नृपानामन्त्र्य वीर्यवान् ।  
जगाम मथुरां कृष्णो द्योतयानो दिशो दश ॥ ६६ ॥  
वैनतेयं पुरस्कृत्य सौम्यरूपं खगोत्तमम् ।  
महता रथवृन्देन परिवार्य समन्ततः ॥ ६७ ॥  
भेरीपटहनादेन शङ्खदुन्दुभिनिःस्वनैः ।  
बृंहितेन च नागानां हयानां हेषितेन च ॥ ६८ ॥  
सिंहनादेन शूराणां रथनेमिस्वनेन च ।  
तुमुलः सुमहानासीन्महामेघरवोपमः ॥ ६९ ॥  
गते कृष्णे महावीर्ये आदाय वरमासनम् ।  
सभामादाय देवाश्च प्रययुस्त्रिदशालयम् ॥ 2.51.७० ॥  
महता चतुरङ्गेण बलेन परिवारिताः ।  
क्रोशमात्रमुपव्रज्य अनुज्ञाते जनार्दने ॥ ७१ ॥  
प्रययुस्ते नृपाः सर्वे पुनरेव स्वयंवरम् ॥ ७२ ॥  
इति श्रीमहाभारते खिलभागे हरिवंशे विष्णुपर्वणि श्रीकृष्णाभिषेको नामैकपञ्चाशत्तमोऽध्यायः ॥ ५१ ॥