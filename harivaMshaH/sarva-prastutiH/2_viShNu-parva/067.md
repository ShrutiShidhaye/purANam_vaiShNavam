+++
title = "०६७"

+++
वैशम्पायन उवाच  
नारायणः सत्यभामां पुनरेवैष भारत ।  
प्रोवाच प्रणयात् क्रुद्धामभिमानवतीं सतीम् ॥ १ ॥  
श्रीभगवानुवाच  
दहतीव ममाङ्गानि शोकः कमललोचने ।  
किमु तत् कारणं येन त्वमेवमतिविक्लवा ॥ २ ॥  
शापितासि मम प्राणैराचक्ष्वानत्ययो यदि ।  
श्रोतव्यं यदि भक्तेन भर्त्रा सर्वाङ्गशोभने ॥ ३ ॥  
ततः प्रोवाच भर्तारं सत्या सत्यव्रते स्थितम् ।  
बाष्पगद्गदया वाचा तथैनैधोमुखी स्थिता ॥ ४ ॥  
त्वयैव स्थापितं पूर्वं सौभाग्यं मम मानद ।  
जगत्यमलपत्राक्ष यत् ख्यातं केशिनाशन ॥ ५ ॥  
शिरो वहामि चेष्टत्वात् तवाहं देव गर्विता ।  
सर्वसीमन्तिनीमध्ये स्पृहणीयास्मि सर्वथा ॥ ६ ॥  
साहमद्यावहास्यास्मि सपत्नीनां जनस्य च ।  
इति प्रेष्याभिराख्यातं श्रुत्वा तथ्यं ततस्ततः ॥ ७ ॥  
यत् पारिजातकुसुमं दत्तवान् नारदस्तव ।  
तत् किलेष्टजने दत्तं त्वयाहं परिवर्जिता ॥ ८ ॥  
रत्नातिशयदानेन तस्यामभ्यधिकः किल ।  
स्नेहश्च बहुमानश्च प्रकाशं गमितस्त्वया ॥ ९ ॥  
तामस्तौषीत् समक्षं ते प्रियां स किल नारदः ।  
तमश्रौषीश्च दृष्टस्त्वं प्रियायाः संस्तवं किल ॥ 2.67.१० ॥  
स्तोतव्यो यदि तावत् स नारदेन तवाग्रतः ।  
दुर्भगोऽयं जनस्तत्र किमर्थमनुशब्दितः ॥ ११ ॥  
प्रणयस्य रसं दत्त्वा पश्चात्तापः प्रभो यदि ।  
अनुज्ञां मे प्रयच्छस्व तपः कर्तुं प्रसीद मे ॥ १२ ॥  
स्वप्नेनापि न दृष्ट्वाहं श्रद्दध्यां पुष्करेक्षण ।  
यदन्यदेव निर्वृत्तमश्रौषं पश्यतस्तव ॥ १३ ॥  
कामं कामोऽस्तु तस्यैव मुनेरतुलतेजसः ।  
अत्र मन्युस्तु मे देव सांनिध्यं तव तत्र यत् ॥ १४ ॥  
मानार्थं जीव्यते लोके सद्भिरित्युक्तवानसि ।  
तदेवं सति नेच्छामि जीवितुं मानवर्जिता ॥ १५ ॥  
ममाभवद् यतो रक्षा भयमद्य ततो मम ।  
सर्वतो रक्षते यो मां स मां नाद्याभिरक्षति ॥ १६ ॥  
हा गतिं कां गमिप्यामि त्यक्ता देव त्वया विभो ।  
कुमुद्वतीगतां नूनं गतिं यास्याम्यसंगता ॥ १७ ॥  
किमकार्षमहं मोहादीश्वराणां प्रियाप्रियम् ।  
प्रिया भूत्वा प्रिया भूता यद्यहं तव मानद ॥ १८ ॥  
वसन्तकुसुमैश्चित्रं तदा रैवतकं गिरिम् ।  
प्रिया भूत्वाप्रिया भूता कथं द्रक्ष्याम्यहं पुनः ॥ १९ ॥  
परपुष्टस्वनोन्मिश्रं पुष्पगन्धवहं शुचिम् ।  
कथं नामानिलं द्वेष्या सेस्रेयं दुर्भगा सती ॥ 2.67.२० ॥  
जलक्रीडां तवाङ्कस्था देव कृत्वा महोदधौ ।  
कथं दौर्भाग्यमापन्ना पश्येयमपि सागरम् ॥ २१ ॥  
सात्राजिति प्रिया नान्या त्वत्तो मेऽस्तीति विद्धि माम्।  
यदवोचः क्व तद् यातमथ वा कः स्मरिष्यति ॥२२॥  
यदद्राक्षीद्धि मां श्वश्रूर्बहुमानेन नन्दिनी ।  
अवज्ञातां त्वया राज्ञीं नूनं दौर्भाग्यकर्शिताम् ॥ २३ ॥  
किं नु गूढेन मे प्रेम्णा सुस्निग्धैनापि मानद ।  
यत्समानां जनैर्देवो मां न पश्यति नित्यदा ॥ २४ ॥  
नाहं त्वां कितवं धूर्तमज्ञासिषमरिंदम ।  
अद्य ज्ञातोऽसि तत्पक्षचञ्चलो जनवञ्चकः ॥ २५ ॥  
स्वरवर्णेङ्गिताकारैर्निगूढो देव यत्नतः ।  
चौर ज्ञातोऽसि तत्पक्षवाङ्मात्रमधुरः शठः ॥ २६॥  
एवमीर्ष्यावशं प्राप्तां देवीं सात्राजितीं हरिः ।  
अभिमानवतीं देवः सान्त्वपूर्वमथाब्रवीत् ॥ २७ ॥  
मैवं पद्मपलाशाक्षि प्राणेश्वरि वद प्रिये ।  
किमत्र बहुनोक्तेन त्वदीयमवगच्छ माम् ॥ २८ ॥  
तत् पारिजातकुसुमं तस्या देवि ममाग्रतः ।  
नारदो मत्प्रियं कुर्वन् मुनिरक्लिष्टकर्मकृत् ॥ २९ ॥  
दाक्षिण्यादानुरोधाच्च दत्तवान् नात्र संशयः ।  
प्रसीदैकापराधं मे मर्षयस्य शुचिस्मिते ॥ 2.67.३० ॥  
पारिजातकपुष्पाणि यदीच्छस्यतिकोपने ।  
तदा दातास्मि सुश्रोणि सत्यमेतद्ब्रवीमि तम् ॥ ३१ ॥  
स्वर्गास्पदादानयित्वा पारिजातं द्रुमेश्वरम् ।  
गृहे ते स्थापयिष्यामि यावत्कालं त्वमिच्छसि ॥ ३२ ॥  
एवमुक्ता तु हरिणा प्रोवाच हरिवल्लभा ।  
यद्येवं स द्रुमः शक्यस्त्विहानयितुमच्युत ॥ ३३ ॥  
मन्युरेव प्रमृष्टो हि भवेद् बहुगुणं मम ।  
सीमन्तिनीनां सर्वासामधिका स्यामधोक्षज ॥ ३४ ॥  
तथास्तु प्रथमः कल्प इति तां मधुसूदनः ।  
प्रोवाचाप्रतिमो देवो जगतः प्रभवाप्ययः ॥ ३५ ॥  
तथेत्युक्तेति कृष्णेन तुतोष समितिंजय ।  
सत्यभामा सतामिष्टा कंसनाशनवल्लभा ॥ ३६॥  
ततः स्नातो जगन्नाथः सर्वेशः सर्वभावनः ।  
चकारावश्यकं सर्वं सर्वकामप्रदः सताम् ॥ ३७ ॥  
दध्यौ च नारदं देवः स्नातो देवमुनिर्नृप ।  
अभ्याजगाम स्नानान्ते मुनिश्रेष्ठो महोदधौ ॥ ३८ ॥  
तमागतं नरपते सतां गतिरधोक्षजः ।  
सत्यया सह धर्मात्मा यथाविधि अपूजयत् ॥ ३९ ॥  
पादौ प्रक्षालयाञ्चक्रे मुनेः सात्राजिती स्वयम् ।  
जलं देवः स्वयं कृष्णो भृङ्गारेण ददौ तदा ॥ 2.67.४० ॥  
अथोपकल्पयामास सुखासीनाय केशवः ।  
परमान्नं स मुनये प्रयतात्मा जगद्गुरुः ॥ ४१ ॥  
तल्लोककर्त्रा सत्कृत्य दत्तं मुनिरुदारधीः ।  
बुभुजे वदतां श्रेष्ठः श्रद्धया परया युतः ॥ ४२ ॥  
उपस्पृश्य ततस्तृप्तः प्रददौ चाशिषः प्रभो ।  
ताश्च प्रीतेन मनसा प्रतिजग्राह केशवः ॥ ४३ ॥  
ततः सात्राजितीं देवीं प्रणतां नारदोऽब्रवीत् ।  
प्रसार्य दक्षिणं हस्तं सजलं जलजेक्षणाम्॥ ४४ ॥  
यथेदानीं तथैव त्वं भव देवि पतिव्रता ।  
सविशेषं च सुभगा भव मत्तपसो बलात् ॥ ४५ ॥  
इत्युक्ता मुनिमुख्येन सत्यभामा हरिप्रिया ।  
उत्तस्थौ महता युक्ता हर्षेण तु नराधिप ॥ ४६ ॥  
स कृष्णोऽप्यभ्यनुज्ञां तु लब्ध्वा मुनिवरात्तदा।  
बुभुजे विघसं धीमानप्रमेयपराक्रमः ॥ ४७ ॥  
ततस्त्वावश्यकं कृत्वा सत्यभामापि भारत ।  
अनुज्ञया तदा भर्तुर्विवेशान्तर्गृहं मुदा ॥ ४८ ॥  
ततो विनिर्गता देवी कृष्णस्यैवाभ्यनुज्ञया ।  
स्थिता पार्श्वे च कृष्णस्य नमस्कृत्वा महात्मने ॥ ४९॥  
ततो मुहूर्तमासित्वा नारदः कृष्णमब्रवीत् ।  
आपृच्छे त्वां गमिष्यामि शक्रलोकमधोक्षज ॥ 2.67.५० ॥  
तत्राद्यं देवमीशानं नमस्कृत्य महेश्वरम् ।  
गास्यन्ति देवगन्धर्वास्तथैवाप्सरसां गणाः ॥ ५१ ॥  
मासि मास्युचितं ह्येतन्महेन्द्रसदने प्रभो ।  
पूजार्थं देवदेवस्य गान्धर्वं नृत्यमेव च ॥ ५२ ॥  
अन्तर्हितो देवदेवः सोमः सप्रवरो विभुः ।  
पश्यत्यमरमुख्येन कृतं भक्त्याद्रिघातिना ॥ ५३ ॥  
निमन्त्रितोऽहं पूर्वेद्युः पुष्पं दत्त्वा महाद्युते ।  
पारिजातस्य भद्रं ते तरुराज्ञो महात्मनः ॥ ५४ ॥  
यदेतदाहृतं स्वर्गात् त्वदर्थं तु मया विभो ।  
देवोपभोग्यमेतद्धि तरुराजसमुद्भवम् ॥ ५५ ॥  
इष्टः स वृक्षः सततं शच्याः पुष्करलोचन ।  
सौभाग्यमावहत्येव पूज्यमानोऽपि नित्यशः ॥ ५६ ॥  
पुण्यं कर्तुं तदा सृष्टः पारिजातो महाद्रुमः ।  
अदित्या धर्मनित्येन कश्यपेन महात्मना ॥ ५७ ॥  
पुरादित्या महातेजास्तोषितः किल कश्यपः ।  
वरेण च्छन्दयामास मारीचस्तपसो निधिः ॥ ५८ ॥  
सोवाच सुभगा येन भवेयं मुनिसत्तम ।  
स्वलंकृता कामतश्च सर्वैरेव विभूषणैः ॥ ५९ ॥  
ईप्सितं गीतनृत्यं च भवेन्मम तपोधन ।  
कुमारी नित्यदा चैव भवेयं तपसो निधे ॥ 2.67.६० ॥  
विरजा शोकरहिता भवेयमिति नित्यदा ।  
पतिभक्तिमती चैव धर्मशीला तथैव च ॥ ६१ ॥  
पारिजातं ततोऽस्राक्षीददित्याः प्रियकाम्यया ।  
सर्वकामप्रदैः पुष्पैरावृतं नित्यगन्धदैः ॥ ६२ ॥  
त्रिशाखं सर्वदा दृश्यं सर्वभूतमनोहरम् ।  
सर्वपुष्पाणि दृश्यन्ते तस्मिन्नेव महाद्रुमे ॥ ६३ ॥  
ईदृशान्यपि पुष्पाणि बिभर्त्येकापि रूपिणी ।  
बहुरूपाणि चाप्यन्या पद्मानि च ततोऽपरा ॥ ६४ ॥  
मन्दारादपि वृक्षाच्च सारमुद्धत्य कश्यपः ।  
तस्मादेष तरुश्रेष्ठः सर्वेषां श्रेष्ठतां गतः ॥ ६५ ॥  
ततस्तत्र निबध्याथ कश्यपं प्रददौ शुभा ।  
अदितिर्मम पुण्यार्थं सौभाग्यार्थं तथैव च ॥ ६६ ॥  
अदित्या कश्यपो दत्तः पुण्यार्थं च तथा मम ।  
पुष्पदाम्ना वेष्टयित्वा कण्ठे पुण्यार्थमात्मवान् ॥ ६७ ॥  
निष्क्रयेण मया मुक्तः कश्यपस्तु तपोधनः ।  
इन्द्रो दत्तस्तथेन्द्राण्या सौभाग्यार्थं ततो मम ॥ ६८ ॥  
सोमश्चाप्यथ रोहिण्या ऋद्ध्या च धनदस्तथा ।  
एवं सौभाग्यदो वृक्षः पारिजातो न संशयः ॥ ६९ ॥  
परि जातो विष्णुपद्याः पारिजातेतिशब्दितः ।  
मन्दारपुष्पैर्यद्युक्तो मन्दारस्तेन कथ्यते ॥ 2.67.७० ॥  
कोऽप्ययं दारुरित्याहुरजानन्तो यतो जनाः ।  
कोविदार इति ख्यातस्ततः स सुमहातरुः ॥ ७१ ॥  
मन्दारः कोविदारश्च पारिजातश्च नामभिः ।  
स वृक्षो ज्ञायते दिव्यो यस्यैतत्कुसुमोत्तमम् ॥ ७२ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे सप्तषष्टितमोऽध्यायः ॥ ६७ ॥