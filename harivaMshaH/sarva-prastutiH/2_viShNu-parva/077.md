+++
title = "०७७"

+++
जनमेजय उवाच  
पुण्यकानां ममोत्पत्तिं कथयस्व द्विजोत्तम ।  
द्वैपायनप्रसादेन सर्वं हि विदितं तव ॥ १ ॥  
वैशम्पायन उवाच  
उमया पुण्यकविधिर्नरेन्द्रोत्पादितः पुरा ।  
शृणु येन विधानेन लोके धर्मभृतां वर ॥ २ ॥  
स्वर्गान्नीते पारिजाते कृष्णेनाक्लिष्टकर्मणा ।  
ययौ द्वारवतीं धीमान् नारदो मुनिसत्तमः ॥ ३ ॥  
देवासुरे नृपश्रेष्ठ संग्रामे समुपस्थिते ।  
षट् पुरस्य वधे घोरे महादेवाज्ञयानघ ॥ ४ ॥  
कृष्णेन सहितं विप्रं नारदं धर्मवित्तमम् ।  
आसीनं परिपप्रच्छ रुक्मिणी भैष्मिकी नृप ॥ ५ ॥  
तत्र जाम्बवती देवी सत्यभामा च भामिनी ।  
गान्धारराजपुत्री च योगयुक्ता नराधिप ॥ ६ ॥  
देव्यश्च नृप कृष्णस्य बह्व्योऽन्या वै समागताः ।  
कुलशीलगुणोपेता धर्मशीलाः पतिव्रताः ॥ ७ ॥  
रुक्मिण्युवाच  
मुने धर्मभृतां श्रेष्ठ धर्मज्ञानभृतां वर ।  
उत्पत्तिं पुण्यकानां त्वं वक्तुमर्हस्यशेषतः ॥ ८ ॥  
विधिं च फलयोगं च दानकालं तथैव च ।  
कौतूहलं नस्तत्सिद्धिं वदस्व वदतां वर ॥ ९ ॥  
नारद उवाच  
शृणु वैदर्भि धर्मज्ञे सपत्नीभिः सहानघे ।  
पुण्यकानां विधिः प्रोक्तो यथा देवि पुरोमया ॥ 2.77.१० ॥  
चचारोमा व्रतं देवी पुण्यकानां शुचिव्रता ।  
व्रतावसानेऽथ तया सख्यो देवि निमन्त्रिताः ॥ ११ ॥  
अदित्याद्याः सुताः सर्वा दक्षस्याक्लिष्टकर्मणः ।  
पौलोमी च शची देवी ख्याता लोके पतिव्रता ॥ १२ ॥  
रोहिणी च महाभागा सोमस्य दयिता सती ।  
फाल्गुनी च तथा पूर्वा रेवती च विशाम्पते ॥ १३ ॥  
तथा शतभिषा चैव मघा च कुरुनन्दन ।  
एताभिर्हि महादेवी पूर्वमाराधिता सती ॥ १४ ॥  
गङ्गा सरस्वती चैव वेणी गोदा च निम्नगा ।  
तथा वैतरणी चैव गण्डकी या च भारत ॥ १५ ॥  
अन्याश्च सरितो रम्या लोपामुद्रा च भारत ।  
सत्यश्चान्या जगद्देव्यो धारयन्ति हि ता शुभाः॥ १६ ॥  
शुभाश्च गिरिनन्दिन्यो वह्निकन्याश्च सुव्रताः ।  
स्वाहा वह्निप्रिया देवी सावित्री च यशस्विनी ॥ १७ ॥  
ऋद्धिः कुबेरकान्ता च जलेशमहिषी तथा ।  
भार्या पितृपतेश्चैव वसुपत्न्यस्तथा च याः ॥ १८ ॥  
ह्रीः श्रीर्धृतिस्तथा कीर्तिराशा मेधा च सुव्रताः ।  
प्रीतिर्मतिश्च ख्यातिश्च सन्नीतिश्च तपोधनाः ॥ १९ ॥  
देव्यः सत्यस्तथैवान्याः सर्वभूतहिते रताः ।  
तासां व्रतावसाने च पूजां चक्रेऽम्बिका तदा ॥ 2.77.२० ॥  
तिलरत्नमयं दत्त्वा पर्वतं सर्वधान्यवत् ।  
वासोभिर्भूषणैर्मुख्यैर्नानारागैः सुमध्यमे ॥ २१ ॥  
प्रतिगह्य तु तां पूजां दत्तां देव्या तपोधनाः ।  
उपविष्टाः कथाश्चित्राः कुर्वन्त्यो भर्तृदेवताः ॥ २२ ॥  
पुण्यकार्थं कथास्तासामासन् देवी शशंस याः।  
विधिं च पुण्यकस्याथ सतीनां भर्तृदेवते ॥ २३ ॥  
तासां मतेन साध्वीनां सर्वासां सोमनन्दिनी ।  
पर्यपृच्छदुमा देवी पुण्यकानां विधिं वरा ॥ २४ ॥  
उमा तासां प्रियार्थं तु पुण्यकान्यब्रवीत् तदा ।  
समक्षं मम वैदर्भि सर्वभूतहिते रता ॥ २५ ॥  
ममैव चोमया दत्तः स तदा रत्नपर्वतः ।  
प्रतिगृह्य मया चैव कृतो ब्राह्मणसाच्छुभे ॥ २६ ॥  
उमा त्वरुन्धतीं साध्वीमामन्त्र्य यदभाषत ।  
शृणु कल्याणि वक्ष्यामि सर्वाभिः सहिता शुभे ॥ २७॥  
पुण्यकानां विधिं कृत्स्नं यथावदनुपूर्वशः ।  
यथा चैव मया दृष्टस्तत एष विधिः शुभे ॥ २८ ॥  
इति श्रीमहाभारते खिलभागे हरिवंशे विष्णुपर्वणि पुण्यकविधिकथने सप्तसप्ततितमोऽध्यायः ॥ ७७ ॥