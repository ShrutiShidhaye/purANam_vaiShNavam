+++
title = "०४५"

+++
वैशम्पायन उवाच  
तौ तु स्वल्पेन कालेन दमघोषेण संगतौ ।  
अथाध्वविधिना तौ तु पञ्चरात्रोषितौ पथि ॥ १ ॥  
दमघोषेण संगम्य एकरात्रोषिताविव ।  
जग्मतुः सहितौ वीरौ मुदा परमया युतौ ।  
नगरीं मथुरां प्राप्तौ वसुदेवसुतावुभौ ॥ २ ॥  
ततः प्रत्युद्गताः सर्वे यादवा यदुनन्दनौ ।  
सबला हृष्टमनस उग्रसेनपुरोगमाः ॥ ३ ॥  
श्रेण्यः प्रकृतयश्चैव मन्त्रिणश्च यथोचिताः ।  
सबालवृद्धा सा चैव पुरी समभिवर्तत ॥ ४ ॥  
नन्दितूर्याण्यवाद्यन्त स्तूयेतां पुरुषर्षभौ ।  
रथ्यां पताकामालिन्यो भासन्ति स्म समन्ततः ॥ ५ ॥  
हृष्टा प्रमुदिता सर्वा पुरी परमशोभिता ।  
भ्रात्रोस्तयोरागमने यथैवेन्द्रमहे तथा ॥ ६ ॥  
मुदितास्तत्र गायन्ति राजमार्गेषु गायकाः ।  
स्तवाशीर्बहुला गाथा यादवानां प्रियंकराः ॥ ७ ॥  
गोविन्दरामौ सम्प्राप्तौ भ्रातरौ लोकविश्रुतौ ।  
स्वे पुरे निर्भयाः सर्वे क्रीडध्वं यादवाः सुखम् ॥ ८ ॥  
न तत्र कश्चिद् दीनो वा मलिनो वा विचेतनः ।  
मथुरायामभूत् कश्चिद् रामकृष्णसमागमे ॥ ९ ॥  
वयांसि साधुवाक्यानि प्रहृष्टा गोहयद्विपाः ।  
नरनारीगणाश्चैव भेजिरे मानसं सुखम् ॥ 2.45.१० ॥  
शिवाश्च प्रववुर्वाता विरजस्का दिशो दश ।  
दैवतान्यपि सर्वाणि हृष्यन्त्यायतनेष्वथ ॥ ११ ॥  
यानि लिङ्गानि लोकस्य वृत्तानीह कृते युगे ।  
तानि सर्वाण्यदृश्यन्त तयोरागमने तदा ॥ १२ ॥  
ततः काले शिवे पुण्ये स्यन्दनेनारिमर्दनौ ।  
हरियुक्तेन तौ वीरौ प्रविष्टौ मथुरां पुरीम् ॥ १३ ॥  
प्रविशन्तं पुरीं रम्यां गोविन्दं राममेव च ।  
अनुजग्मुर्यदुगणाः शक्रं देवगणा इव ॥ १४ ॥  
वसुदेवस्य भवनं पितुस्तौ यदुनन्दनौ ।  
प्रविष्टौ हृष्टवदनौ चन्द्रादित्याविवाचलम् ॥ १५ ॥  
तत्रायुधानि संन्यस्य गृहे स्वे स्वैरचारिणौ ।  
मुमुदाते यदुवरौ वसुदेवसुतावुभौ ॥ १६ ॥  
ततस्तु वसुदेवस्य पादौ समभिपीड्य च ।  
तत्रोग्रसेनं राजानमन्यांश्च यदुपुङ्गवान् ॥ १७ ॥  
यथान्यायं पूजयित्वा तौ सर्वैश्चाभिनन्दितौ ।  
जग्मतुर्हृष्टमनसौ मातुरेव निवेशनम् ॥ १८ ॥  
 एवं तावेकनिर्माणौ मथुरायां शुभाननौ ।  
उग्रसेनानुगौ भूत्वा कंचित्कालं मुमोदतुः ॥ १९ ॥  
इति श्रीमहाभारते खिलभागे हरिवंशे विष्णुपर्वणि रामकृष्णयोर्मथुरां प्रत्यागमने पञ्चचत्वारिंशोऽध्याय ॥ ४५ ॥