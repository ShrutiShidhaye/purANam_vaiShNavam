+++
title = "०३२"

+++
वैशम्पायन उवाच  
उग्रसेनस्तु कृष्णस्य समीपं दुःखितो ययौ ।  
पुत्रशोकाभिसंतप्तो विषपीत इव श्वसन् ॥ १ ॥  
स ददर्श गृहे कृष्णं यादवैः परिवारितम् ।  
पश्चानुतापाद् ध्यायन्तं कंसस्य निधनाविलम् ॥ २ ॥  
कंसनारीविलापांश्च श्रुत्वा स करुणान् बहून् ।  
गर्हमाणस्तथाऽऽत्मानं तस्मिन् यादवसंसदि ॥ ३ ॥  
अहो मयातिबाल्येन रोषाद् दोषानुवर्तिना ।  
वैधव्यं स्त्रीसहस्राणां कंसस्यास्य वधे कृतम् ॥ ४ ॥  
कारुण्यं खलु नारीषु प्राकृतस्यापि जायते ।  
एवमार्तं रुदन्तीषु मया भर्तरि पातिते ॥ ५ ॥  
परिदेवितमात्रेण शोकः खलु विधीयते ।  
कृतान्तस्यानभिज्ञानां स्त्रीणां कारुण्यसम्भवः ॥६ ॥  
कंसस्य हि वधः श्रेयान् प्रागेवाभिमतो मम ।  
सतामुद्वेजनीयस्य पापेष्वभिरतस्य च ॥ ७ ॥  
लोके पतितवृत्तस्य परुषस्यालल्पमेधसः ।  
अक्लिष्टं मरणं श्रेयो न विद्विष्टस्य जीवितम् ॥ ८ ॥  
कंसः पापपरश्चैव साधूनामप्यसम्मतः ।  
धिक्छब्दपतितश्चैव जीविते चास्य का दया ॥ ९ ॥  
स्वर्गे तपोभृतां वास फलं पुण्यस्य कर्मणः ।  
इहापि यशसा युक्तः स्वर्गस्थैरवधार्यते ॥ 2.32.१० ॥  
यदि स्युर्निर्वृता लोकाः स्युश्च धर्मपराः प्रजाः ।  
नरा धर्मप्रवृत्ताश्च न राज्ञामनयः स्पृशेत् ॥ ११ ॥  
निग्रहे दुष्टवृत्तीनां कृतान्तः कृरुते फलम् ।  
इष्टधर्मेषु लोकेषु कर्तव्यं पारलौकिकम् ॥ १२ ॥  
अतीव देवा रक्षन्ति नरं धर्मपरायणम् ।  
कर्तारः सुलभा लोके दुष्कृतस्य हि कर्मणः ॥ १३ ॥  
हतः सोऽयं मया कंसः साध्वेतदवगम्यताम् ।  
मूलच्छेदः कृतस्तस्य विपरीतस्य कर्मणः ॥ १४ ॥  
तदेष सान्त्व्यतां सर्वः शोकार्तः प्रमदाजनः ।  
पौराश्च पुर्यां श्रेण्यश्च सान्त्व्यन्तां सर्व एव हि ॥ १५ ॥  
एवं ब्रुवति गोविन्दे विवेशावनताननः ।  
उग्रसेनो यदून् गृह्य पुत्रकिल्बिषशङ्कितः ॥ १६ ॥  
स कृष्णं पुण्डरीकाक्षमुवाच यदुसंसदि ।  
वाष्पसंदिग्धया वाचा दीनया सज्जमानया ॥ १७ ॥  
पुत्रो निर्यातितः क्रोधान्नीतो याम्यां दिशं रिपुः ।  
स्वधर्माधिगता कीर्तिर्नाम विश्रावितं भुवि ॥ १८ ॥  
स्थापितं सत्सु माहात्म्यं शङ्किता रिपवः कृताः ।  
स्थापितो यादवो वंशो गर्विताः सुहृदः कृताः ॥ १९॥  
सामन्तेषु नरेन्द्रेषु प्रतापस्ते प्रकाशितः ।  
मित्राणि त्वां भजिष्यन्ति संश्रयिष्यन्ति पार्थिवाः ॥2.32.२०॥  
प्रकृतयोऽनुयास्यन्ति स्तोष्यन्ति त्वां द्विजातयः ।  
संधिविग्रहमुख्यास्त्वां प्रणमिष्यन्ति मन्त्रिणः ॥ २१ ॥  
हस्त्यश्वरथसम्पूर्णं पदातिगणसंकुलम् ।  
प्रतिगृहाण कृष्णेदं कंसस्य बलमव्ययम् ॥ २८ ॥  
धनं धान्यं च यत् किंचिद् रत्नान्याच्छादनानि च ।  
प्रतीच्छन्तु नियुक्ता वै त्वदीयाः कृष्ण पूरुषाः ॥२३॥  
स्त्रियो हिरण्यं यानानि यदन्यद् वसु किंचन ।  
एवं हि विहिते योगे पर्याप्ते कृष्ण विग्रहे ॥ २४ ॥  
प्रतिष्ठितायां मेदिन्यां यदूनां शत्रुसूदन ।  
त्वं गतिश्चागतिश्चैव यदूनां यदुनन्दन ॥ २५ ॥  
शृणुष्व वदतां वीर कृपणानामिदं वचः ।  
अस्य त्वत्कोपदग्धस्य कंसस्याशुभकर्मणः ॥ २६ ॥  
तव प्रसादाद् गोविन्द प्रेतकार्यं क्रियेत ह ।  
तस्य कृत्वा नरेन्द्रस्य विपन्नस्यौर्ध्वदेहिकम् ॥ २७ ॥  
सस्नुषोऽहं सभार्यश्च चरिष्यामि मृगैः सह ।  
प्रेतसत्कारमात्रेण कृते बान्धवकर्मणि ।  
आनृण्यं लौकिकं कृष्ण गताः किल भवन्ति हि ॥ २८ ॥  
तस्याग्निं पश्चिमं कृत्वा चितिस्थाने विधानतः ।  
तोयप्रदानमात्रेण कंसस्यानृण्यमाप्नुयाम् ॥ २९ ॥  
एतत्ते कृष्ण विज्ञाप्यं स्नेहोऽत्र मयि युज्यताम् ।  
प्राप्नोति सुगतिं तत्र कृपणः पश्चिमां क्रियाम् ॥ 2.32.३० ॥  
एतच्छ्रुत्वा वचस्तस्य कृष्णः परमविस्मितः ।  
प्रत्युवाचोग्रसेनं वै सान्त्वपूर्वमिदं वचः ॥ ३१ ॥  
कालयुक्तमिदं तात तवैतद् यत् प्रभाषितम् ।  
सदृशं राजशार्दूल वृत्तस्य च कुलस्य च ॥ ३२ ॥  
यत् त्वमेवंविधं ब्रूषे गतेऽर्थे दुरतिक्रमं ।  
प्राप्स्यते नृपसत्कारं कंसः प्रेतगतोऽऽपि सन् ॥ ३३ ॥  
कुले महति ते जन्म वेदान् विदितवानसि ।  
कथं न ज्ञायते तात नियतिर्दुरतिक्रमा ॥ ३४ ॥  
स्थावराणां च भूतानां जङ्गमानां च पार्थिव ।  
पूर्वजन्मकृतं कर्म कालेन परिपच्यते ॥ ३५ ॥  
श्रुतवन्तोऽर्थवन्तश्च दातारः प्रियदर्शनाः ।  
ब्रह्मण्या नयसम्पन्ना दीनानुग्रहकारिणः ॥ ३६ ॥  
लोकपालसमास्तात महेन्द्रसमविक्रमाः ।  
क्षितिपालाः कृतान्तेन नीयन्ते नृपसत्तम ॥ ३७ ॥  
धार्मिकाः सर्वभावज्ञाः प्रजापालनतत्पराः ।  
क्षत्रधर्मपरा दान्ताः कालेन निधनं गताः ॥ ३८ ॥  
स्वयमात्मकृतं कर्म शुभं या यदि वाशुभम् ।  
प्राप्ते काले तु तत्कर्म दृश्यते सर्वदेहिनाम् ॥ ३९ ॥  
एषा ह्यन्तर्हिता माया दुर्विज्ञेया सुरैरपि ।  
यथायं मुह्यते लोको ह्यत्र कर्मैव कारणम् ॥ 2.32.४० ॥  
कालेनाभिहतः कंसः पूर्वकर्मप्रचोदितः ।  
न ह्यहं कारणं तत्र कालः कर्म च कारणम् ॥ ४१ ॥  
सूर्यसोममयं तात कृत्स्नं स्थावरजङ्गमम् ।  
कालेन निधनं गत्वा कालेनैव च जायते ॥ ४२ ॥  
स कालः सर्वभूतानां निग्रहानुग्रहे रतः ।  
तस्मात्सर्वाणि भूतानि कालस्य वशगानि वै ॥ ४३ ॥  
स्वदोषेणैव दग्धस्य सूनोस्तव नराधिप ।  
नाहं वै कारणं तत्र कालस्तत्र च कारणम् ॥ ४४ ॥  
अथवाहं भविष्यामि कारणं नात्र संशयः ।  
परायणपरः कालः किं करिष्यत्यकारणः ॥ ४५ ॥  
कालस्तु बलवान् राजन् दुर्विज्ञेया हि सा गतिः।  
परावरविशेषज्ञा यां यान्ति समदर्शिनः ॥ ४६ ॥  
गतिः कालस्य सा येन सर्वं कालस्य गोचरम् ।  
ब्रवीमि यदहं तात तदनुष्ठीयतां वचः ॥ ४७ ॥  
न हि राज्येन मे कार्यं नाप्यहं नृप काङ्क्षितः ।  
न चापि राज्यलुब्धेन मया कंसो निपातितः ॥ ४८ ॥  
किं तु लोकहितार्थाय कीर्त्यर्थं च सुतस्तव ।  
व्यङ्गभूतः कुलस्यास्य सानुजो विनिपातितः ॥ ४९ ॥  
अहं स एव गोमध्ये गोपैः सह वनेचरः ।  
प्रीतिमान् विचरिष्यामि कामचारी यथा गजः ॥ 2.32.५० ॥  
एतावच्छतशोऽप्येवं सत्येनैतद् ब्रवीमि ते ।  
न मे कार्यं नृपत्वेन विज्ञाप्यं क्रियतामिदम् ॥ ५१ ॥  
भवान राजास्तु मान्यो मे यदूनामग्रणीः प्रभुः ।  
विजयायाभिषिच्यस्व स्वराज्ये नृपसत्तम ॥ ५२ ॥  
यदि ते मत्प्रियं कार्यं यदि वा नास्ति ते व्यथा ।  
मया निसृष्टं राज्यं स्वं चिराय प्रतिगृह्यताम् ॥ ५३ ॥  
वैशम्पायन उवाच  
एतच्छ्रुत्वा तु वचनं नोत्तरं प्रत्यभाषत ।  
व्रीडिताधोमुखं तं तु राजानं यदुसंसदि ।  
अभिषेकेन गोविन्दो योजयामास धर्मवित् ॥ ५४ ॥  
स बद्धमुकुटः श्रीमानुग्रसेनो महाद्युतिः ।  
चकार सह कृष्णेन कंसस्य निधनक्रियाम् ॥ ५५ ॥  
तं सर्वे यादवा मुख्या राजानं कृष्णशासनात् ।  
अनुजग्मुः पुरीमार्गे देवा इव शतक्रतुम् ॥ ५६ ॥  
रजन्यां तु निवृत्तायां ततः सूर्ये विराजिते ।  
पश्चिमं कंससंस्कारं चक्रुस्ते यदुपुङ्गवाः ॥ ५७ ॥  
शिबिकायामथारोप्य कंसदेहं यथाक्रमम् ।  
नैष्टिकेन विधानेन चक्रुस्ते कंससत्क्रियाम् ॥ ५८ ॥  
स नीतो यमुनातीरमुत्तमं नृपतेः सुतः ।  
सत्कृतश्च यथान्यायं नैधनेन चिताग्निना ॥ ५९ ॥  
तथैव भ्रातरं चास्य सुनामानं महाभुजम् ।  
संस्कारं लम्भयामासुः सह कृष्णेन यादवाः ॥ 2.32.६० ॥  
ताभ्यां ते सलिलं चक्रुर्वृष्ण्यन्धकपुरोगमाः ।  
अक्षयं चास्तु प्रेतेभ्यो भाषमाणाः पुनः पुनः ॥ ६१ ॥  
हिरण्यस्य सुवर्णस्य दश कोटीस्तथा हरिः ।  
गावो रत्नानि वासांसि ग्रामान् नगरसम्मतान् ॥ ६२ ॥  
ददौ कंसं समुद्दिश्य ब्राह्मणेभ्यो नृपोत्तमः ।  
अक्षयं चापि विप्रेभ्यो भाषमाणाः पुनः पुनः ॥ ६३ ॥  
तयोस्ते सलिलं दत्त्वा यादवा दीनमानसाः ।  
पुरस्कृत्योग्रसेनं वै विविशुर्मथुरां पुरीम् ॥ ६४ ॥  
इति श्रीमहाभारते खिलभागे हरिवंशे विष्णुपर्वणि उग्रसेनाभिषेककंससंस्कारकथने द्वात्रिंशोऽध्यायः ॥ ३२ ॥