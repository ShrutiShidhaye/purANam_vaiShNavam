+++
title = "११५"

+++
जनमेजय उवाच  
भूय एव द्विजश्रेष्ठ यदुसिंहस्य धीमतः ।  
कर्माण्यपरिमेयाणि श्रोतुमिच्छामि तत्त्वतः ॥ १ ॥  
श्रूयन्ते विविधानि स्म अद्भुतानि महाद्युतेः ।  
असंख्येयानि दिव्यानि प्रकृतान्यपि सर्वशः ॥ २ ॥  
यान्यहं विविधान्यस्य श्रुत्वा प्रीये महामुने ।  
प्रभूयाः सर्वशस्तात तानि मे शृण्वतोऽनघ । ३ ॥  
वैशम्पायन उवाच  
बहून्याश्चर्यभूतलि केशवस्य महात्मनः ।  
कथितानि महाबाहो नान्तं शक्यं हि कर्मणाम् ॥ ४ ॥  
गन्तुं हि भरतश्रेष्ठ विस्तरेण समन्ततः ।  
अवश्यं हि मया वाच्यं लेशमात्रेण भारत ॥ ५ ॥  
विष्णोरमितवीर्यस्य प्रथितोदारकर्मणः ।  
आनुपूर्व्यां प्रवक्ष्यामि शृणुष्वैकमना नृप ॥ ६ ॥  
द्वारवत्यां निवसता यदुसिंहेन धीमता ।  
राष्ट्राणि नृपमुख्यानां क्षोभितानि महात्मनाम् ॥ ७ ॥  
यदूनामन्तरप्रेप्सुर्विचक्रो दानवो हतः ।  
पुरं प्राग्ज्योतिषं गत्वा पुनस्तेन महात्मना ॥ ८ ॥  
समुद्रमध्ये दुष्टात्मा नरको दानवो हतः ।  
वासवं च रणे जित्वा पारिजातो हृतो बलात् ॥ ९ ॥  
वरुणश्चैव भगवान् निर्जितो लोहिते ह्रदे ।  
दन्तवक्त्रश्च कारूषो निहतो दक्षिणापथे ॥ 2.115.१० ॥  
शिशुपालश्च सम्पूर्णे किल्बिषैकशते हतः ।  
गत्वा च शोणितपुरं शंकरेणाभिरक्षितः ॥ ११ ॥  
बलेः सुतो महावीर्यो बाणो बाहुसहस्रभृत्।  
महामृधे महाराज जित्वा जीवन् विसर्जितः ॥ १२ ॥  
निर्जितः पावकश्चैव गिरिमध्ये महात्मना ।  
शाल्वश्च विजितः संख्ये सौभश्च विनिपातितः॥ १३ ॥  
विक्षोभ्य सागरं चैव पाञ्चजन्यो वशीकृतः ।  
हयग्रीवश्च निहतो नृपाश्चान्ये महाबलाः ॥ १४ ॥  
जरासंधस्य निधने मोक्षिताः सर्वपार्थिवाः ।  
रथेन जित्वा नृपतीन् गान्धारतनया हृता ॥ १५ ॥  
भ्रष्टराज्याश्च शोकार्ताः पाण्डवाः परिरक्षिताः ।  
दाहितं च वनं घोरं पुरुहूतस्य खाण्डवम् ॥ १६ ॥  
गाण्डीवं चाग्निना दत्तमर्जुनायोपपादितम् ।  
दौत्यं च तत्कृतं घोरे विग्रहे जनमेजय ॥ १७ ॥  
अनेन यदुमुख्येन यदुवंशो विवर्धितः ।  
कुन्त्याश्च प्रमुखे प्रोक्ता प्रतिज्ञा पाण्डवान् प्रति॥ १८ ॥  
निवृत्ते भारते युद्धे प्रतिदास्यामि तत्सुतान् ।  
मोक्षितश्च महातेजा नृगः शापात्सुदारुणात् ॥ १९ ॥  
यवनश्च हतः संख्ये काल इत्यभिविश्रुतः ।  
वानरौ च महावीर्यौ मैन्दो द्विविद एव च ॥ 2.115.२० ॥  
विजितौ युधि दुर्धर्षौ जाम्बवांश्च पराजितः ।  
सान्दीपनेस्तथा पुत्रस्तव चैव पिता तथा ॥ २१ ॥  
गतौ वैवस्वतवशं जीवितौ तस्य तेजसा ।  
संग्रामा बहवः प्राप्ता घोरा नरवरक्षयाः ॥ २२  
निहताश्च नृपाः सर्वे कृत्वा तज्जयमद्भुतम् ।  
जनमेजयास्य युद्धेषु यथा ते वर्णिता मया ॥ २३ ॥  
इति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये पञ्चदशाधिकशततमोऽध्यायः ॥११५ ॥