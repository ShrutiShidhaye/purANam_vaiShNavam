+++
title = "१२०"

+++
वैशम्पायन उवाच  
यदा बाणपुरे वीरः सोऽनिरुद्धः सहोषया ।  
संनिरुद्धो नरेन्द्रेण बाणेन बलिसूनुना ॥ १ ॥  
तदा देवीं कोटवतीं रक्षार्थं शरणं गतः ।  
यद् गीतमनिरुद्धेन देव्याः स्तोत्रमिदं शृणु ॥ २ ॥  
अनन्तमक्षयं दिव्यमादिदेवं सनातनम् ।  
नारायणं नमस्कृत्य प्रवरं जगतां प्रभुम् ॥ ३ ॥  
चण्डीं कात्यायनीं देवीमार्यां लोकनमस्कृताम् ।  
वरदां कीर्तयिष्यामि नामभिर्हरिसंस्तुतैः ॥ ४ ॥  
ऋषिभिर्दैवतैश्चैव वाक्पुष्पैरर्चितां शुभाम् ।  
तां देवीं सर्वदेहस्थां सर्वदेवनमस्कृताम् ॥ ५ ॥  
अनिरुद्ध उवाच  
महेन्द्रविष्णुभगिनीं नमस्यामि हिताय वै ।  
मनसा भावशुद्धेन शुचिः स्तोष्ये कृताञ्जलिः॥ ६॥  
गौतमीं कंसभयदां यशोदानन्दवर्द्धिनीम् ।  
मेध्यां गोकुलसम्भूतां नन्दगोपस्य नन्दिनीम् ॥ ७ ॥  
प्रा्ज्ञां दक्षां शिवां सौम्यां दनुपुत्रविमर्दिनीम्।  
तां देवीं सर्वदेहस्थां सर्वभूतनमस्कृताम् ॥ ८ ॥  
दर्शनीं पूरणीं मायां वह्निसूर्यशशिप्रभाम् ।  
शान्तिं ध्रुवां च जननीं मोहनीं शोषणीं तथा ॥ ९ ॥  
सेव्यां देवैः सर्षिगणैः सर्वदेवनमस्कृताम् ।  
कालीं कात्यायनीं देवीं भयदां भयनाशिनीम् ॥ 2.120.१० ॥  
कालरात्रिं कामगमां त्रिनेत्रां ब्रह्मचारिणीम् ।  
सौदामिनीं मेघरवां वेतालीं विपुलाननाम् ॥ ११ ॥  
यूथस्याद्यां महाभागां शकुनीं रेवतीं तथा ।  
तिथीनां पञ्चमीं षष्ठीं पूर्णमासीं चतुर्दशीम् ॥ १२ ॥  
सप्तविंशतिऋक्षाणि नद्यः सर्वा दिशो दश ।  
नगरोपवनोद्यानद्वाराट्टालकवासिनीम् ॥ १३ ॥  
ह्रीं श्रीं गङ्गां च गन्धर्वां योगिनीं योगदां सताम् ।  
कीर्तिमाशां दिशं स्पर्शां नमस्यामि सरस्वतीम् ॥ १४॥  
वेदानां मातरं चैव सावित्रीं भक्तवत्सलाम् ।  
तपस्विनीं शान्तिकरीमेकानंशां सनातनाम् ॥ १५ ॥  
कौटीर्यां मदिरां चण्डामिलां मलयवासिनीम् ।  
भूतधात्रीं भयकरीं कूष्माण्डीं कुसुमप्रियाम् ॥ १६ ॥  
दारुणीं मदिरावासां विन्ध्यकैलासवासिनीम् ।  
वराङ्गनां सिंहरथीं बहुरूपां वृषध्वजाम् ॥ १७ ॥  
दुर्लभां दुर्जयां दुर्गां निशुम्भभयदर्शिनीम् ।  
सुरप्रियां सुरां देवीं वज्रपाण्यनुजां शिवाम् ॥ १८ ॥  
किरातीं चीरवसनां चौरसेनानमस्कृताम् ।  
आज्यपां सोमपां सौम्यां सर्वपर्वतवासिनीम् ॥ १९ ॥  
निशुम्भशुम्भमथनीं गजकुम्भोपमस्तनीम् ।  
जननीं सिद्धसेनस्य सिद्धचारणसेविताम् ॥ 2.120.२० ॥  
चरां कुमारप्रभवां पार्वतीं पर्वतात्मजाम् ।  
पञ्चाशद्देवकन्यानां पत्न्यो देवगणस्य च ॥ २१ ॥  
कद्रुपुत्रसहस्रस्य पुत्रपौत्रवरस्त्रियः ।  
माता पिता जगन्मान्या दिवि देवाप्सरोगणैः ॥ २२ ॥  
ऋषिपत्नीगणानां च यज्ञगन्धर्वयं पिताम् ।  
विद्याधराणां नारीषु साध्वीषु मनुजासु च ॥ २३॥  
एवमेतासु नारीषु सर्वभूताश्रया ह्यसि ।  
नमस्कृतासि त्रैलोक्ये किन्नरोद्गीतसेविते ॥ २४ ॥  
अचिन्त्या ह्यप्रमेयासि यासि सासि नमोऽस्तु ते ।  
एभिर्नामभिरन्यैश्च कीर्तिता ह्यसि गौतमि ॥ २५ ॥  
त्वत्प्रसादादविघ्नेन क्षिप्रं मुच्येय बन्धनात् ।  
अवेक्षस्व विशालाक्षि पादौ ते शरणं व्रजे ॥ २६ ॥  
सर्वेषामेव बन्धानां मोक्षणं कर्तुमर्हसि ।  
ब्रह्मा विष्णुश्च रुद्रश्च चन्द्रसूर्याग्निमारुताः ॥ २७ ॥  
अश्विनौ वसवश्चैव विश्वेसाध्यास्तथैव च ।  
मरुता सह पर्जन्यो धाता भूमिर्दिशो दश ॥ २८ ॥  
गावो नक्षत्रवंशाश्च ग्रहा नद्यो ह्रदास्तथा ।  
सरितः सागराश्चैव नानाविद्याधरोरगाः ॥ २९ ॥  
तथा नागाः सुपर्वाणो गन्धर्वाप्सरसां गणाः ।  
कृत्स्नं जगदिदं प्रोक्तं देव्या नामानुकीर्तनात् ॥ 2.120.३० ॥  
देव्याः स्तवमिमं पुण्यं यः पठेत् सुसमाहितः ।  
सा तस्मै सप्तमे मासि वरमग्र्यं प्रयच्छति ॥ ३१ ॥  
अष्टादशभुजा देवी दिव्याभरणभूषिता ।  
हारशोभितसर्वाङ्गी मुकुटोज्ज्वलभूषणा ॥ ३२ ॥  
कात्यायनि स्तूयसे त्वं वरमग्र्यं प्रयच्छसि ।  
अतः स्तवीमि त्वां देवीं वरदे वामलोचने ॥ ३३ ॥  
नमोऽस्तु ते महादेवि सुप्रीता मे सदा भव ।  
प्रयच्छ त्वं वरं ह्यायुः पुष्टिं चैव क्षमां धृतिम् ॥ ३४ ॥  
बन्धनस्थो विमुच्येयं सत्यमेतद् भवेदिति ।  
वैशम्पायन उवाच  
एवं स्तुता महादेवी दुर्गा दुर्गपराक्रमा ॥ ३५ ॥  
सांनिध्यं कल्पयामास अनिरुद्धस्य बन्धने ।  
अनिरुद्धहितार्थाय देवी शरणवत्सला ॥ ३६ ॥  
बद्धं बाणपुरे वीरमनिरुद्धं व्यमोक्षयत् ।  
सान्त्वयामास तं वीरमनिरुद्धममर्षणम् ॥ ३७ ॥  
पूजयामास तां वीरः सोऽनिरुद्धः प्रतापवान् ।  
प्रसादं दर्शयामास अनिरुद्धस्य बन्धने ॥ ३८ ॥  
नागपाशेन बद्धस्य तस्योषाहृतचेतसः ।  
स्फोटयित्वा कराग्रेण पञ्जरं वज्रसंनिभम् ॥ ३९ ॥  
रुद्धं बाणपुरे वीरं सानिरुद्धमभाषत ।  
सान्त्वयन्ती वचो देवी प्रसादाभिमुखी तदा ॥ 2.120.४० ॥  
श्रीदेव्युवाच  
चक्रायुधो मोक्षयितानिरुद्ध त्वां बन्धनादाशु सहस्व कालम् ।  
छित्त्वा स बाणस्य सहस्रबाहुं पुरीं निजां नेष्यति दैत्यसूदनः ॥ ४१ ॥  
ततोऽनिरुद्धः पुनरेव देवीं तुष्टाव हृष्टः शशिकान्तवक्त्रः ।  
अनिरुद्ध उवाच  
नमोऽस्तु ते देवि वरप्रदे शिवे नमोऽस्तु ते देवि सुरारिनाशिनि ॥ ४२ ॥  
नमोऽस्तु ते कामचरे सदाशिवे नमोऽस्तु ते सर्वहितैषिणि प्रिये ।  
नमोऽस्तु ते भीतिकरि द्विषां सदा नमोऽस्तु ते बन्धनमोक्षकारिणि ॥ ४३ ॥  
ब्रह्माणीन्द्राणि रुद्राणि भूतभव्यभवे शिवे ।  
त्राहि मां सर्वभीतिभ्यो नारायणि नमोऽस्तु ते ॥ ४४ ॥  
नमोऽस्तु ते जगन्नाथे प्रिये दान्ते महाव्रते ।  
भक्तिप्रिये जगन्मातः शैलपुत्रि वसुन्धरे ॥ ४५ ॥  
त्राहि मां त्वं विशालाक्षि नारायणि नमोऽस्तु ते ।  
त्रायस्व सर्वदुःखेभ्यो दानवानां भयंकरि ॥ ४६ ॥  
रुद्रप्रिये महाभागे भक्तानामार्तिनाशिनि ।  
नमामि शिरसा देवीं बन्धनस्थो विमोक्षितः ॥ ४७ ॥  
वैशम्पायन उवाच  
आर्यास्तवमिदं पुण्यं यः पठेत् सुसमाहितः ।  
सर्वपापविनिर्मुक्तो विष्णुलोकं स गच्छति ।  
बन्धनस्थो विमुच्येत सत्यं व्यासवचो यथा ॥ ४८ ॥  
इति श्रीमहाभारते खिलभागे हरिवंशे विष्णुपर्वणि अनिरुद्धकृत आर्यास्तवो नाम विंशत्यधिकशततमोऽध्यायः ॥ १२० ॥