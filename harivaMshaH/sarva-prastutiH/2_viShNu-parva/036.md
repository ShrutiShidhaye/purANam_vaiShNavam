+++
title = "०३६"

+++
वैशम्पायन उवाच  
ततो युद्धानि वृष्णीनां बभूवुः सुमहान्त्यथ ।  
मागधस्य महामात्रैर्नृपैश्चैवानुयायिभिः ॥ १ ॥  
रुक्मिणा वासुदेवस्य भीष्मकेणाहुकस्य च।  
क्रथेन वसुदेवस्य कैशिकस्य तु बभ्रुणा ॥ २ ॥  
गदेन चेदिराजस्य दन्तवक्त्रस्य शङ्कुना ।  
तथान्यैर्वृष्णिवीराणां नृपाणां च महात्मनाम् ॥ ३ ॥  
युद्धमासीद्धि सैन्यानां सैनिकैर्भरतर्षभ ।  
अहानि पञ्च चैकं च षट् सप्ताष्टौ च दारुणम् ॥ ४ ॥  
गजैर्गजा हयैरश्वाः पदाताश्च पदातिभिः ।  
रथै रथा विमिश्राश्च योधा युयुधिरे नृप ॥ ५ ॥  
जरासंधस्य नृपते रामेणासीत् समागमः ।  
महेन्द्रस्येव वृत्रेण दारुणो रोमहर्षणः ॥ ६ ॥  
अवेक्ष्य रुक्मिणीं कृष्णो रुक्मिणं न व्यपोथयत् ।  
ज्वलनार्कांशुसंकाशानाशीविषविषोपमान् ॥ ७ ॥  
वारयामास कृष्णो वै शरांस्तस्य तु शिक्षया ।  
इत्येषां सुमहानासीद् बलौघानां परिक्षयः ॥ ८ ॥  
उभयोः सेनयो राजन् मांसशोणितकर्दमः ।  
कबन्धानि समुत्तस्थुः सुबहूनि समन्ततः ॥ ९ ॥  
तस्मिन् विमर्दे योधानां संख्यावृत्तिकराणि च ।  
रथी रामो जरासंधं शरैराशीविषोपमैः ॥ 2.36.१० ॥  
आवृण्वन्नभ्ययाद् वीरस्तं च राजा स मागधः ।  
अभ्यवर्तत वेगेन स्यन्दनेनाशुगामिना ॥११ ॥  
अन्योन्यं विविधैरस्त्रैविद्ध्वा विद्ध्वा विनेदतुः ।  
तौ क्षीणशस्त्रौ विरथौ हताश्वौ हतसारथी ॥१२॥  
गदे गृहीत्वा विक्रान्तावन्योन्यमभिधावताम् ।  
कम्पयन्तौ भुवं वीरौ तावुद्यतगदावुभौ ॥ १३ ॥  
ददृशाते महात्मानौ गिरी सशिखराविव ।  
व्युपारमन्त युद्धानि पश्यता तौ महाभुजौ ।  
संरब्धावभिधावन्तौ गदायुद्धेषु विश्रुतौ ॥ १४ ॥  
उभौ तौ परमाचार्यौ लोके ख्यातौ महाबलौ ।  
मत्ताविव गजौ युद्धे तावन्योन्यमयुध्यताम् ॥ १५ ॥  
ततो देवाः सगन्धर्वाः सिद्धाश्च समहर्षयः ।  
समन्ततश्चाप्सरसः समाजग्मुः सहस्रशः ॥ १६ ॥  
तद् देवयक्षगन्धर्वमहर्षिभिरलंकृतम् ।  
शुशुभेऽभ्यधिकं राजन् दिवं ज्योतिर्गणैरिव ॥ १७ ॥  
अभिदुद्राव रामं तु जरासंधो महाबलः ।  
सव्यं मण्डलमाश्रित्य बलदेवस्तु दक्षिणम् ॥ १८ ॥  
प्रहरन्तौ ततोऽन्योन्यं गदायुद्धविशारदौ।  
दन्ताभ्यामिव मातङ्गौ नादयन्तौ दिशो दश ॥ १९ ॥  
गदानिपातो रामस्य शुश्रुवेऽशनिनिःस्वनः ।  
जरासंधस्य च रणे पर्वतस्येव दीर्यतः ॥ 2.36.२० ॥  
न स्म कम्पयते रामं जरासंधकरच्युता ।  
गदा गदाभृतां श्रेष्ठं विन्ध्यं गिरिमिवानिलः ॥ २१ ॥  
रामस्य तु गदावेगं वीर्यात् स मगधेश्वरः ।  
सेहे धैर्येण महता शिक्षया च व्यपोहयत् ॥ २२ ॥  
एवं तौ तत्र संग्रामे विचरन्तौ महाबलौ ।  
मण्डलानि विचित्राणि विचेरतुररिंदमौ ॥ २३ ॥  
व्यायच्छन्तौ चिरं कालं परिश्रान्तौ च तस्थतुः ।  
समाश्वस्य मुहूर्तं तु पुनरन्योन्यमाहताम् ॥ २४ ॥  
एवं तौ योधमुख्यौ तु समं युयुधतुश्चिरम्।  
न च तौ युद्धवैमुख्यमुभावेव प्रजग्मतुः॥२५॥  
अथापश्यद् गदायुद्धे विशेषं तस्य वीर्यवान् ।  
रामः क्रुद्धो गदां त्यक्त्वा जग्राह मुसलोत्तमम्॥२६॥  
तमुद्यन्तं तदा दृष्ट्वा मुसलं घोरदर्शनम् ।  
अमोघं बलदेवेन क्रुद्धेन तु महारणे ॥ २७ ॥  
ततोऽन्तरिक्षे वागासीत् सुस्वरा लोकसाक्षिणी।  
उवाच बलदेवं तं समुद्यतहलायुधम् ॥ २८ ॥  
न त्वया राम वध्योऽयमलं सेदेन मानद ।  
विदितोऽस्य मया मृत्युस्तस्मात्साधु व्युपारम ।  
अचिरेणैव कालेन प्राणांस्त्यक्ष्यति मागधः ॥ २९ ॥  
जरासंधस्तु तच्छ्रुत्वा विमनाः समपद्यत ।  
न प्रजह्रे ततस्तस्मै पुनरेव हलायुधः ॥ 2.36.३० ॥  
तौ व्युपारमतां युद्धे वृष्णयस्ते च पार्थिवाः ।  
असक्तमभवद् युद्धं तेषामेवं सुदारुणम् ॥ ३१ ॥  
दीर्घकालं महाराज निघ्नतामितरेतरम् ।  
पराजिते त्वपक्रान्ते जरासंधे महीपतौ ॥ ३२ ॥  
अस्तं याते दिनकरे नानुसस्रुस्तदा निशि ।  
समानीय स्वकं सैन्यं लब्धलक्ष्या महाबलाः ॥ ३३ ॥  
पुरीं प्रविविशुर्हृष्टाः केशवेनाभिपालिताः ।  
खाच्च्युतान्यायुधान्येवं तान्येवान्तर्दधुस्तदा ॥ ३४ ॥  
जरासंधोऽपि नृपतिर्बिमनाः स्वपुरीं ययौ ।  
राजानश्चानुगा येऽस्य स्वराष्ट्राण्येव ते ययुः ॥ ३५ ॥  
जरासंधं तु ते जित्वा मेनिरे नैव निर्जितम् ।  
वृष्णयः कुरुशार्दूल राजा ह्यतिबलः स वै ॥ ३६ ॥  
दश चाष्टौ च संग्रामाञ्जरासन्धस्य यादवाः ।  
ददुर्न चैनं समरे हन्तुं शेकुर्महाबलाः ॥ ३७ ॥  
अक्षौहिण्यश्च तस्यासन् विंशतिश्च महामते ।  
जरासन्धस्य नृपतेस्तदर्थं याः समागताः ॥ ३८ ॥  
अल्पत्वादभिभूतास्तु वृष्णयो भरतर्षभ ।  
बार्हद्रथेन राजेन्द्र राजभिः सहितेन वै ॥ ३९ ॥  
जित्वा तु मागधं संख्ये जरासन्धं महीपतिम् ।  
विहरन्ति स्म सुखिनो वृष्णिसिंहा महारथाः ॥ 2.36.४० ॥  
इति श्रीमहाभारते खिलभागे हरिवंशे विष्णुपर्वणि जरासंधापयानं नाम षट्त्रिंशोऽध्यायः ॥ ३६ ॥