+++
title = "०४१"

+++
वैशम्पायन उवाच  
जामदग्न्ये गते रामे तौ यादवकुलोद्वहौ ।  
गोमन्तशिखरे रम्ये चेरतुः कामरूपिणौ ॥ १ ॥  
वनमालाकुलोरस्कौ नीलपीताम्बरावुभौ ।  
नीलश्वेतवपुष्मन्तौ गगनस्थाविवाम्बुदौ ॥ २ ॥  
तौ शैलधातुदिग्धाङ्गौ युवानौ शिखरे स्थितौ ।  
चेरतुस्तत्र कान्तेषु वनेषु रतिलालसौ ॥ ३ ॥  
उदयन्तं निरीक्षन्तौ शशिनं ज्योतिषां वरम् ।  
उदयास्तमने चैव ग्रहाणां धरणीधरे ॥ ४ ॥  
अथ संकर्षणः श्रीमान् विना कृष्णेन वीर्यवान् ।  
चचार तस्य शिखरे नगस्य नगसंनिभः ॥ ५ ॥  
प्रफुल्लस्य कदम्बस्य सुच्छाये निषसाद ह ।  
वायुना मन्दगन्धेन वीज्यमानः सुखेन वै ॥ ६ ॥  
तस्य तेनानिलौघेन सेव्यमानस्य तत्र वै ।  
मद्यसंस्पर्जो गन्धः संस्पृशन् घ्राणमागतः॥७॥  
तृष्णा चैनं विवेशाशु वारुणीप्रभवा तदा ।  
शुशोष च मुखं तस्य मत्तस्येवापरेऽहनि ॥ ८ ॥  
स्मारितः स पुरावृत्तममृतप्राशनं विभुः ।  
तृषितो मदिरान्वेषी ततस्तं तरुमैक्षत॥९॥  
तस्य प्रावृषि फुल्लस्य यदम्भो जलजोज्झितम्।  
तत्कोटरस्थं मदिरा संजायत मनोहरा ॥ 2.41.१० ॥  
तां तु तृष्णाभिभूतात्मा पिबन्नार्त इवासकृत् ।  
मोहाच्च चलिताकारः समजायत स प्रभुः ॥ ११ ॥  
तस्य मत्तस्य वदनं किंचिच्चलितलोचनम् ।  
घूर्णिताकारमभवच्छरत्कालेन्दुसप्रभम् ॥ १२ ॥  
कदम्बकोटरे जाता नाम्ना कादम्बरीति सा ।  
रूपिणी वारुणी तत्र देवानाममृतारणी ॥ १३ ॥  
कादम्बरीमदकलं विदित्वा कृष्णपूर्वजम् ।  
तिस्रस्त्रिदशनार्यस्तमुपतस्थुः प्रियंवदाः ॥ १४ ॥  
मदिरा रूपिणी भूत्वा कान्तिश्च शशिनः प्रिया ।  
श्रीश्च देवी वरिष्ठा स्त्री स्वयमेवाम्बुजध्वजा ॥ १५ ॥  
साञ्जलिप्रग्रहा देवी रौहिणेयमुपस्थिता ।  
वारुण्या सहितं वाक्यमुवाच मदविक्लवम् ॥ १६ ॥  
बलं जयस्व दैत्यानां बलदेव दिवीश्वर ।  
अहं ते दयिता कान्ता वारुणी समुपस्थिता ॥ १७ ॥  
त्वामेवान्तर्हितं श्रुत्वा शाश्वतं वडवामुखे ।  
क्षीणपुण्येव वसुधां पर्येमि विमलानन ॥ १८ ॥  
पुष्पचक्रानुलिप्तेषु केसरेषूषितं मया ।  
अतिमुक्तेषु चाक्षोभ्य पुष्पस्तबकवत्सु च ॥ १९ ॥  
अहं कदम्बमालीना मेघकाले मुखप्रिया ।  
तृषितं मार्गमाणा त्वां स्वेन रूपेण छादिता ॥ 2.41.२० ॥  
सास्मि पूर्णेन योगेन यथैवामृतमन्थने ।  
समीपं प्रेषिता पित्रा वरुणेन तवानघ ॥ २१ ॥  
सा यथैवार्णवगता तथैव वडवामुखे ।  
त्वयोपभोक्तुमिच्छामि सम्मतस्त्वं हि मे गुरुः ॥ २२ ॥  
न त्वानन्तं परित्यक्ष्ये भर्त्सितापि त्वयानघ ।  
नाहं त्वया विना लोकानुत्सहे देव सेवितुम् ॥ २३ ॥  
आदिपद्मं च पद्माङ्कं दिव्यं श्रवणभूषणम् ।  
कौशेयानि च नीलानि समुद्रार्हाणि बिभ्रती ॥ २४ ॥  
मदिरानन्तरं कान्तिः संकर्षणमुपस्थिता ।  
मदेनागलितश्रोणी किंचिदाघूणितेक्षणा ॥ २५ ॥  
प्रोवाच प्रणयात् कान्तिर्बद्धाञ्जलिपुटा सती ।  
जयपूर्वेण योगेन सस्मितं वाक्यमर्थवत् ॥ २६ ॥  
अहं चन्द्रादपि गुरुं सहस्रशिरसं प्रभुम् ।  
स्वैर्गुणैरनुरक्ता त्वां यथैव मदिरा तथा ॥ २७ ॥  
श्रीश्च पद्मालया देवी निधेया वैष्णवोरसि ।  
रौहिणेयोरसि शुभा मालेवामलतां गता ॥ २८ ॥  
सा मालाममलां गृह्य बलस्योरसि दंशिता ।  
पद्मास्या पद्महस्ता वै संकर्षणमथाब्रवीत् ॥ २९ ॥  
राम रामाभिरामस्त्वं वारुण्या समलंकृतः ।  
कान्त्या मया च देवेश संगतश्चन्द्रमा यथा ॥ 2.41.३० ॥  
इयं च सा मया मौलिः प्रोद्धता वरुणालयात् ।  
मूर्ध्नि शीर्षसहस्रस्य या ते भानुरिवाबभौ ॥ ३१ ॥  
जातरूपमयं चैकं कुण्डलं वज्रभूषितम् ।  
आदिपद्मं च पद्माक्षं दिव्यश्रवणभूषणम् ॥ ३२ ॥  
कौशेयानि च नीलानि समुद्रार्हाणि भावतः ।  
हारं च पीनतरलं समुद्राभ्यन्तरोऽषितम् ॥ ३३ ॥  
देवेमां प्रतिगृह्णीष्व पौराणी भूषणक्रियाम् ।  
समयस्ते महाबाहो भूषणानामलंक्रिया ॥ ३४ ॥  
संगृह्य तमलंकारं ताश्च तिस्रः सुरस्त्रियः ।  
शुशुभे बलदेवो हि शारदेन्दुसमप्रभः ॥ ३५ ॥  
स समागम्य कृष्णेन जलजाम्भोदवर्चसा ।  
मुदं परमिकां लेभे ग्रहयुक्तः शशी यथा ॥ ३६ ॥  
ताभ्यामुभाभ्यां संलापे वर्तमाने गृहे यथा ।  
वैनतेयस्ततोऽध्वानमतिचक्राम वेगतः ॥ ३७ ॥  
संग्राममुक्तस्तेजस्वी दैत्यप्रहरणाङ्कितः ।  
देवतानां जयश्लाघी दिव्यस्रगनुलेपनः ॥ ३८ ॥  
सुप्तस्य शयने दिव्ये क्षीरोदे वरुणालये ।  
विष्णोः किरीटं दैत्येन हृतं वैरोचनेन वै ॥ ३९ ॥  
तदर्थस्तेन संग्रामः कृतो गुर्वर्थमोजसा ।  
किरीटार्थे समुद्रस्य मध्ये दैत्यगणैः सह ॥ 2.41.४० ॥  
मोक्षयित्वा किरीटं तु वैष्णवं पततां वरः ।  
व्यत्यक्रमत वेगेन गगनं देवतालयम् ॥ ४१ ॥  
स ददर्श गुरुं शैले विष्णुं कार्यान्तरागतम् ।  
तेन क्रीडावलम्बेन किरीटेन विराजता ॥ ४२ ॥  
स दृष्ट्वा मानुषं विष्णुं शैलराजशिरोगतम् ।  
प्रकाशचेष्टानिर्मुक्तं विमौलिमिव मानुषम् ॥ ४३ ॥  
अभिज्ञस्तस्य भावानां गरुत्मान् पततां वरः।  
चिक्षेप खं गतो मौलिं विष्णोः शिरसि हृष्टवत् ॥ ४४ ॥  
उपेन्द्रमूर्ध्नि सा मौलिरपिनद्धा इवापतत् ।  
शिरसः स्थाननिर्युक्ता कृष्णं चैवान्वशोभयत् ।  
यथैव मेरुशिखरे भानुर्मध्यंदिने यथा ॥ ४५ ॥  
वैनतेयप्रयोगेण विदित्वा मौलिमागताम् ।  
कृष्णः प्रहृष्टवदनो रामं वचनमब्रवीत् ॥ ४६ ॥  
त्वरते खलु कार्यार्थो देवतानां न संशयः ।  
यथेयमावयोः शैले संग्रामरचना कृता ॥ ४७ ॥  
वैरोचनेन 'सुप्तस्य' मम मौलिर्महोदधौ ।  
शक्रस्य सदृशं रूपं दिव्यमास्थाय सागरात् ॥ ४८ ॥  
ग्राहरूपेण यो नीत आनीतोऽसौ गरुत्मता ।  
ममाहिशयनान्मौलिर्हृत्वा क्षिप्तो गरुत्मता ॥ ४९ ॥  
सुव्यक्तं संनिकृष्टः स जरासंधो नराधिपः ।  
लक्ष्यन्ते हि ध्वजाग्राणि रथानां वातरंहसाम् ॥ 2.41.५० ॥  
एतानि विजिगीषूणां शशिकल्पानि भूभृताम् ।  
छत्राण्यार्य विराजन्ते दंशितानि मितानि च ॥ ५१ ॥  
अहो नृपरथोदग्रा विमलाश्छत्रपङ्क्तयः ।  
अभिवर्तन्ति नः शुभ्रा यथा खे हंसपङ्क्तयः ॥ ५२ ॥  
अहो द्यौर्विमलाभानां शस्त्राणां विमलानना ।  
प्रभा भास्करभामिश्रा चरन्तीव दिशो दृश ॥ ५३ ॥  
एतानि नूनं समरे पार्थिवैरायुधानि च ।  
क्षिप्तानि विनशिष्यन्ति मयि सर्वाणि संयुगे ॥ ५४ ॥  
काले खलु नृपः प्राप्तो जरासंधो महीपतिः ।  
आवयोर्युद्धनिकषः प्रथमः समरातिथिः ॥ ५५ ॥  
आर्य तिष्ठाव सहितौ न खल्वानागते नृपे ।  
युद्धारम्भः प्रयोक्तव्यो बलं तावद् विमृश्यताम्॥ ५६ ॥  
एवमुक्त्वा ततः कृष्णः स्वस्थः संग्रामलालसः ।  
जरासंधवधं प्रेप्सुश्चकार बलदर्शनम् ॥ ५७ ॥  
वीक्षमाणश्च तान्सर्वान् नृपान् यदुवरोऽव्ययः ।  
आत्मानमात्मनोवाच यत्पूर्वं दिवि मन्त्रितम् ॥ ५८ ॥  
इमे ते पृथिवीपालाः पार्थिवे वर्त्मनि स्थिताः ।  
ये विनाशं गमिष्यन्ति शास्त्रदृष्टेन कर्मणा ॥ ५९ ॥  
प्रोक्षितान्खल्विमान् मन्ये मृत्युना नृपसत्तमान् ।  
स्वर्गगामीनि चाप्येषां वपुंषि प्रचकाशिरे ॥ 2.41.६० ॥  
स्थाने भारपरिश्रान्ता वसुधेयं दिवं गता ।  
एषां नृपतिसिंहानां बलौघैरभिपीडिता ॥ ६१ ॥  
अल्पेन खलु कालेन विविक्तं पृथिवीतलम् ।  
भविष्यति नरेन्द्रौघैराकीर्णं च नभस्तलम् ॥ ६२ ॥  
इति श्रीमहाभारते खिलभागे हरिवंशे विष्णुपर्वणि जरासंधाभिगमनं नामैकचत्वारिंशोऽध्यायः ॥ ४१ ॥