+++
title = "०८१"

+++
उमोवाच  
बान्धवान् सगुणानिच्छेदेकभक्तेन नित्यदा ।  
सप्तमीं सप्तमीं नित्यं क्षपेत् स्त्री पतिदेवता ॥ १ ॥  
ततः संवत्सरे पूर्णे वृक्षं दद्याद्धिरण्मयम् ।  
सदक्षिणं ब्राह्मणाय शुभबन्धुमती भवेत् ॥ २ ॥  
करञ्जे दीपकं दद्यात् सदा या प्रमदा वरे ।  
पूर्णे संवत्सरे दद्यात् सौवर्णं दीपकं ततः ॥ ३ ॥  
रुच्या सा स्त्री भवेद् भर्तुरिष्टा पुत्रवती तथा ।  
सपत्नीनामधि तथा दीपवज्ज्वलते शुभे ॥ ४ ॥  
या शेषभोजिनी नित्यं नैव च स्यादरुन्तुदा ।  
न च स्याद्व्यशना सौम्ये नित्यं च पतिदेवता ॥ ५ ॥  
शौचान्विता च सततं न च रूक्षाभिभाषिणी ।  
श्वश्रूश्वशुरयोर्निंत्यं शुश्रूषाभिरता सती ॥ ६ ॥  
किं तस्या व्रतकैः कार्यं किं वा स्यादुपवासकैः ।  
या भर्तृदेवता नित्यं सत्यधर्मगुणान्विता ॥ ७ ॥  
विधवा स्त्री तु या हि स्याद्दैवयोगात्सती सति ।  
तस्या वक्ष्यामि यो धर्मः पुराणोक्तः सुमध्यमे ॥ ८ ॥  
पतिं संकल्पयित्वा सा चित्रस्थं वाथ मृन्मयम् ।  
तस्य पूजां सदा कुर्यात् सतां धर्ममनुस्मरेत् ॥ ९ ॥  
तत एवाभ्यनुज्ञां सा नित्यं याचेत सुव्रता ।  
व्रतके चोपवासे च भोजने च विशेषतः ॥2.81.१० ॥  
भर्तृलोकान् व्रजत्येव न चेद् व्युच्चरते पतिम् ।  
शाण्डिली सूर्यवद् भाति सततं पतिदेवता ॥ ११ ॥  
अद्यप्रभृति सर्वेषां देवानां चैव योषितः ।  
द्रक्ष्यन्ति पुण्यकविधिं पौराणो यः सनातनः ॥ १२ ॥  
मुनिश्च नारदः कृत्स्नं पौराणं ज्ञास्यते विधिम् ।  
उपवासस्य धर्मात्मा व्रतकानां तथैव च ॥ १३ ॥  
अदितिस्तपसेन्द्राणी त्वं च सोमसुते वरे ।  
प्रवर्तने पुण्यकानां व्रतकानां च सर्वदा ॥ १४ ॥  
कीर्तनीयाः सतीनां हि भविष्यथ गुणान्विताः ।  
उपवासव्रतविधिं यथावदिह कृत्स्नशः ॥ १५ ॥  
प्रादुर्भावेषु सर्वेषु भार्या विष्णोर्महात्मनः ।  
ज्ञास्यन्ति पुण्यकविधिं नित्यमेव सनातनम् ॥ १६ ॥  
सविशेषं च धर्माणां स्त्रीधर्मेषु प्रशस्यते ।  
पतिभक्तिरदुष्टत्वमवाग्दुष्टत्वमेव च ॥ १७ ॥  
नारद उवाच  
एवमुक्तास्तु ताः साध्व्यो महादेव्या तपोधनाः ।  
जग्मुर्हृष्टा महादेवीं प्रणिपत्य हरप्रियाम् ॥ १८ ॥  
अदितिर्व्रतकं चक्रे शृणु यद् धर्मचारिणी ।  
उमाव्रतविधिः सर्वः पूर्वोद्दिष्टस्तया कृतः ॥ १९ ॥  
पारिजाते निबध्याथ मम दत्तस्तु कश्यपः ।  
अदितिव्रतकं नाम तद् दत्तं सत्यभामया ॥ 2.81.२० ॥  
तदेव व्रतकं दत्तं सावित्र्या धर्मनित्यया ।  
तैरेव युक्तैः संयुक्तमिदं त्वभ्यधिकं कृतम् ॥ २१ ॥  
संध्याकाले तु सम्प्राप्ते स्थाने स्थाने तथैव च ।  
पूजनं वा नमस्कारो जपश्च द्विगुणः स्मृतः ॥ २२ ॥  
सावित्रीव्रतकं कृत्वा तथादित्या व्रतं सती ।  
भर्तुः कुलं पितृकुलमात्मानं चैव तारयेत् ॥ २३ ॥  
इन्द्राणी व्रतकं चक्रे तदेवौमं यथाविधि ।  
रक्तमभ्यधिकं वासो भोजनं चैव सामिषम् ॥ २४ ॥  
चतुर्थे दिवसे वापि पुण्यकार्थं विधिः पुनः ।  
अहोरात्रोपवासश्च देयं कुम्भशतं तथा ॥ २५ ॥  
गङ्गया व्रतकं दत्तं तदेवौमं यशस्करि ।  
स्नानमभ्यधिकं त्वत्र प्रत्यूषस्यात्मनो जले ॥ २६ ॥  
अन्यस्मिन् वा जले माघशुक्लपक्षे हरिप्रिये ।  
एतद् गङ्गाव्रतं नाम सर्वकामप्रदं स्मृतम् ॥ २७ ॥  
सप्त सप्त च सप्ताथ कुलानि हरिवल्लभे ।  
स्त्री तारयति धर्मज्ञा गङ्गाव्रतकचारिणी ॥ २८ ॥  
देयं कुम्भसहस्रं तु गङ्गाया व्रतके शुभे ।  
तारणं पारणं चैव तद् व्रतं सार्वकामिकम् ॥ २९ ॥  
यमभार्या चकाराथ व्रतं यामरथं शुभम् ।  
हेमन्ते तत् तु कर्तव्यमाकाशे हरिवल्लभे ॥ 2.81.३० ॥  
इमानि चैव वाक्यानि ब्रूयादाकाशमास्थिता ।  
स्नात्वा शुचिसमाचारा नमस्कृत्य पतिं शुभे ॥ ३१ ॥  
चराम्यहं यामरथं हिमं पृष्ठेन धारये ।  
पतिव्रता जीवपुत्रा भवेयं च पुरोऽधिका ॥ ३२ ॥  
सपत्नीरधितिष्ठेयं पश्येयं चैव मा यमम् ।  
सभर्तृपुत्रा जीवेयं चिरं च सुखमेव च ॥ ३३ ॥  
पतिलोकं च गच्छेयं भवेयं नन्दिनी तथा ।  
सुचैला मृष्टहस्ता च स्वजनेष्टा गुणान्विता ॥ ३४ ॥  
एवं कृत्वा ततो विप्रं मधुना स्वस्ति वाचयेत् ।  
तिलैरपि तथा कृष्णैः पायसेन तु भोजयेत् ॥ ३५ ॥  
एवं व्रतानि देवीभिः कृतान्यमरवर्णिनि ।  
महादेव्या पुरोक्तानि रुद्रपत्न्या हरिप्रिये ॥ ३६ ॥  
अहं ब्रवीमि तपसा मदीयेन समन्विताः ।  
सर्वा द्रक्ष्यथ गुण्यानि व्रतकानि तथैव च ॥ ३७ ॥  
पौराणान्युमया देव्या यानि दृष्टानि वै पुरा ।  
कल्याणगुणयुक्तानि पावनानि शुभानि च ॥ ३८ ॥  
वैशम्पायन उवाच  
रुक्मिणी व्रतकं चक्रे दृष्ट्वा व्रतकविस्तरम् ।  
उमाया वरदानेन दृष्ट्वा दिव्येन चक्षुषा ॥ ३९ ॥  
उमाव्रतकवत् सर्वं वृषदानं तथाधिकम् ।  
रत्नमालाप्रदानं च तथान्नं सार्वकामिकम् ॥ 2.81.४० ॥  
तथा जाम्बवती चक्रे पुरोमाव्रतकं तथा ।  
ददावभ्यधिकं सा तु रत्नवृक्षं मनोहरम् ॥ ४१ ॥  
सत्या ददौ तथैवाथ पुरोमाव्रतकं तथा ।  
पीतमभ्यधिकं वासस्तया दत्तमुमाव्रते ॥ ४२ ॥  
रोहिण्याथ च फाल्गुन्या मघया च पुरातने ।  
व्रतानि खलु दत्तानि बहूनि कुलवर्धन ॥४३ ॥  
ददौ शतभिषा चैव व्रतकं पुण्यलक्षणम् ।  
येन नक्षत्रमुख्यत्वं जगाम कुरुनन्दन ॥ ४४ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे उमाव्रतकथनसमाप्तौ  
पारिजातहरणकथनसमाप्तौ चैकाशीतितमोऽध्यायः ॥ ८१ ॥