+++
title = "०७९"

+++
उमोवाच  
विधिनैतेन कृत्स्नेन स्त्री सदा भर्तृदेवता ।  
चरेत् संवत्सरं दान्ता षण्मासान् मासमेव च ॥१॥  
स्त्रियो ह्यावाहयेत् साध्वीरेकादश समाधिना ।  
स्वयं चैव विधिर्दृष्टो व्रतकानां मया शुभः ॥ २ ॥  
अद्भिर्दद्यात् सतीः सर्वा या मूलव्रतिनी भवेत् ।  
तासां तु निष्क्रयो देयः कालदेशानुरूपतः ॥ ३ ॥  
ततो मासान्तशुक्लस्य तिथौ च नवमी तथा ।  
आराधयित्वा कर्तव्यं व्रतकस्यापवर्जनम् ॥ ४ ॥  
उपवासमहोरात्रं व्रतकं चापि निश्चितम् ।  
आदौ चान्ते च कुर्वीत व्रतकस्यापि सिद्धये ॥ ।५ ॥  
क्षुरकर्म ततो भर्तुरात्मनश्चैव कारयेत् ।  
उत्सादनं च स्नानं च तस्मिन्नहनि संस्मृतम् ॥ ६ ॥  
ततो विवाहवत्स्नानं विहितं पुण्यके शुभे ।  
मण्डनं चैव विहितं माल्यधारणमेव च ॥ ७ ॥  
कुम्भैस्तु स्नाप्यमानेमं साध्वी मन्त्रमुदीरयेत्।  
भर्तुः पादौ नमस्कृत्य मनसा वाथ वा गिरा ॥ ८ ॥  
आपो देव्य ऋषीणां हि विश्वधात्र्यो दिव्या मदन्त्यो याः शङ्करा धर्मधात्र्यः।  
हिरण्यवर्णाः पावकाः शिवतमेन रसेन श्रेयसो मां जुषन्तु ॥ ९ ॥  
अपामेव स्मृतो मन्त्रः सर्वत्रान्यत्र मे शृणु ।  
मन्त्राः पुराणविहिताः स्त्रीणां सर्वाङ्गशोभने ॥ 2.79.१० ॥  
शुभाव्यया गुणिनी युक्तधर्मा भर्त्रा साकं मम दास्या वरेण ।  
मा कर्मणा मनसा वापि वाचा भर्तुर्भवेयं रुषती स्यां वशङ्गा ॥ ११ ॥  
सपत्नीनामधि नित्यं भवेयं सपुत्रा स्यां सुभगा चारुरूपा ।  
सम्पन्नहस्ता गुणवादिनी च सर्वात्मना स्यां मा दरिद्रा भवेयम्॥ १२ ॥  
पतिश्च मे स्यात् सुमुखो मत्प्रतीक्षो नित्यं मद्भक्तः स्यान्मन्मतिर्मद्गतिश्च।  
प्रीतिश्च नौ स्याच्चक्रवाकानुरूपा मनोविरागो न भवेत्साधुवत्स्यात् ॥ १३॥  
लोकान्साध्वीनामुत्तमानां व्रजेयं याभिः सर्वं धार्यते विश्वरूपम् ।  
उभे कुले याः शुभाः पावयन्ति पितुर्भर्तुश्च पतिभक्त्योर्जिताश्च ॥ १४ ॥  
भूमिर्वायुर्जलमाकाशमग्निरन्तः क्षेत्रज्ञः प्रकृतिर्यो महांश्च ।  
अहंकारश्च मम साक्ष्ये नियुक्ताः स्मरेयुर्मे निश्चयं च व्रतं च ॥ १५ ॥  
यैरारब्धो देहिनां भौतिकोऽयं विधिः सत्त्वाद्यैर्भूतयुक्तैः सबीजैः ।  
भवन्त्येते मे साक्षिणः सर्वसंस्था व्रते चास्मिन् निश्चये चापि नित्यम् ॥ १६ ॥  
चन्द्रादित्यौ पुण्यसाक्षी यमश्च दिशः सर्वा दश चात्मा च मेऽयम्।  
सन्त्वेते वै साक्षिणः सर्वसंस्था व्रते चास्मिन्निश्चये चापि नित्यम् ॥ १७ ॥  
मन्त्रैरेतैः पुराणोक्तैः सर्वद्रव्याभिमन्त्रणम् ।  
व्रतचर्यात् प्रभृति वै पुराणे समुदाहृतम् ॥ १८ ॥  
स्नात्वाथ वाससी दद्याद्भर्तुः कर्त्य स्वयं शुभे ।  
अथात्मकर्तितं न स्याच्छुभे विघ्नेन केनचित् ॥ १९ ॥  
वासोऽन्यदेव दद्याच्च श्वेतं मुख्यं नवं शुचि ।  
स्वकर्तितं च सूत्रं तु वाससा तेन मिश्रयेत् ॥ 2.79.२० ॥  
ततो द्विजं शुचिं दान्तं ज्ञानविज्ञानकोविदम् ।  
भोजयेच्च यथाशक्त्या सह भर्त्रा सुमध्यमे ॥ २१ ॥  
ब्राह्मणस्यापि दातव्यं वासोयुग्मं महातपे ।  
शय्यासनं गृहं धान्यं दासं दासीं तथैव च ॥ २२ ॥  
अलंकारः शक्तितश्च रत्नपर्वत एव च ।  
सर्वथान्यसमुन्मिश्रस्तिलैश्च सविशेषतः ॥ २३ ॥  
वासोभिश्च प्रतिच्छन्नो नानावर्णैररुन्धति ।  
हस्त्यश्वावचयश्चैव देया गौरेव च धुवम् ॥ २४ ॥  
लवणप्रतिमां दद्यान्नवनीतस्य चापराम् ।  
गुडस्य मधुनश्चैव सुवर्णस्य च शोभनाम् ॥ २५ ॥  
तथैव सर्वगन्धानां रसानां पृथगेव च ।  
तथा सुमनसां दद्याद् रौप्यस्यौदुम्बरस्य च ॥ २६ ॥  
फलानां चैव सर्वेषां वाससामपि नन्दिनि ।  
चित्रप्रतिकृतिं चैव काष्ठस्य प्रतिमां तथा ॥ २७ ॥  
शिलां प्रतिकृतिं चैव दध्नोऽथ पयसस्तथा ।  
सर्पिषा दूर्वया चैव या चान्यामप्यभीप्सति ॥ २८ ॥  
कालदेशानुरूपं च देयं विभवतः सति ।  
अल्पं वा बहुलं वापि भर्तुश्छन्देन सर्वदा ॥ २९ ॥  
तिलपात्रं प्रदातव्यं न देयं ननु शोभने ।  
गौस्त्ववश्यं प्रदातव्या कपिला कांस्यमेव च ॥ 2.79.३० ॥  
कृष्णाजिनं च सुभगे सतिलं वाससान्वितम् ।  
आदर्शश्चैव कूर्चश्च तथाजिनमनिन्दिते ॥ ३१ ॥  
एतद् दत्त्वा सर्वकामानाप्नोति वरवर्णिनि ।  
पुरोऽधिका पुत्रवती सुभगा रूपभागिनी ॥ ३२ ॥  
मृष्टहस्ता धनाढ्या च स्त्री भवत्यमलेक्षणा ।  
इच्छया लभते चैव कन्या रूपगुणान्विताः ॥ ३३ ॥  
भवन्ति सुभगाश्चर्यास्तथैव च पुरोऽधिकाः ।  
पुत्रवत्यो धनाढ्याश्च शीलवत्यश्च नित्यदा ॥ ३४ ॥  
अरुन्धति कृतं ह्येतन्मयैव प्रथमं यतः ।  
उमाव्रतकमित्येव ख्यातमत्र महीतले ॥ ३५ ॥  
एतदेवोत्तमं स्त्रीणां व्रतं तस्मान् समाचरेत् ।  
सर्वकामानवाप्नोति दत्त्वैवैतदनिन्दिते ॥ ३६ ॥  
एतद्व्रतकरो ह्येव देवदेवो वृषध्वजः ।  
पुराभिषिक्तवान् सौम्ये प्रियार्थं मम सर्वकृत् ॥ ३७ ॥  
व्रतकस्यावसानेऽथ देयं भोज्यं च नित्यदा ।  
स्त्रीणां कामाः प्रदेयाश्च सदृशाः कालदेशयोः ॥ ३८ ॥  
एकैकस्य प्रदातव्यं व्रतकं वरवर्णिनि ।  
छन्दतो ब्राह्मणानां तु देयमन्नं सदक्षिणम् ॥ ३९ ॥  
पायसं तत्र दातव्यं व्रतके नान्यदिष्यते ।  
नात्र प्राणिवधः कार्यः पुराणे नियता श्रुतिः ॥ 2.79.४० ॥  
अथ द्वितीयं वक्ष्यामि व्रतं सोमसमुद्भवे ।  
महादेवप्रसादेन दृष्टवत्यस्मि यच्छुभे ॥ ४१ ॥  
सर्वाः पुत्रफला नार्यः सद्भिरेतदुदाहृतम् ।  
तस्मादन्विष्यती दद्यात् सपुत्रकरकाञ्छुभे ॥ ४२ ॥  
ज्येष्ठाषाढौ शुभौ मासौ पुरोक्तं विधिमाचरेत् ।  
अथवा ज्येष्ठमेवैकमाषाढं वा समाचरेत् ॥ ४३ ॥  
ततो मासद्वये पूर्णे मासे वा वरवर्णिनि ।  
सपुत्रकरकान् दद्यात् फाणितप्रतिपूरितान् ॥ ४४ ॥  
सर्पिषः पयसश्चैव दध्नोऽथ मधुनोऽनघे ।  
जलस्य च तथा दद्यात् पूरयित्वा शशिप्रभे ॥ ४५ ॥  
एकस्मै ज्ञानवृद्धाय सुव्रताय जितात्मने ।  
सपुत्रकरकान् दद्याद् यावन्तो मनसः प्रियाः ॥ ४६ ॥  
इच्छेत स्त्री दुहितरं स्त्रीणां कामकरं ततः ।  
किंचिद्द्रव्यं सुताकामात् सुतां प्राप्नोत्यसंशयः॥ ४७॥  
गौर्वाथ काञ्चनं वापि दक्षिणार्थं प्रशस्यते ।  
विप्रस्याच्छादनं देयमवश्यं तु शुचिस्मिते ॥ ४८ ॥  
यज्ञोपवीतं व्रतके दद्यान्नारी शुचिव्रता ।  
सपुत्रकरकाणां तु विधिरुक्तो विपश्चिता ॥ ४९ ॥  
अपत्याख्यानयोगेन ब्राह्मणेभ्यः शुचिव्रता ।  
संवत्सरं सुसम्पूर्णं व्रतधर्मानुपालिनी ॥ 2.79.५० ॥  
करकानपि दद्याच्च पूर्णे संवत्सरे शुभे ।  
अनुज्ञया सदा भर्तुः सत्यवादिन्यरुन्धति ॥ ५१ ॥  
सुवर्णसूत्रं विप्राय कौमुद्यां दातुमर्हति ।  
यज्ञोपवीतं विप्रस्य व्रतं संस्थाप्य कामिकम् ॥ ५२ ॥  
यज्ञोपवीतं करकं दक्षिणां च स्वशक्तितः ।  
प्रयच्छती सती स्त्रीभ्यः सर्वान्कामान्समश्नुते॥५३॥  
नवं न भक्षयेत् किंचिन्नारी धान्यमथो फलम् ।  
पुष्पाणि नोपयुञ्जीत यावदेवं समाचरेत् ॥ ५४ ॥  
एकभक्तेन धर्मज्ञे पुण्यकं कर्तुमर्हति ।  
ब्राह्मणाय तथा देयं भर्तुश्च तदनन्तरम् ॥ ५५ ॥  
एवं संवत्सरं कृत्वा सुभगा रूपशालिनी ।  
भवत्यविधवा चैव स्त्री धनस्य तथेश्वरी ॥ ५६ ॥  
वार्ताकानि न खादेद् या स्त्री पूर्णं परिवत्सरम् ।  
न सा पुत्रविनाशं हि पश्यतीत्यवगम्यताम् ॥ ५७ ॥  
शशकं मृगमांसं वा नित्यमेव विवर्जयेत् ।  
नाप्नोति मरणं नारी प्राप्नोति पतिदेवताम् ॥ ५८ ॥  
अलाबुं वर्जयेन्नारी तथैवोत्पादिकामपि ।  
कलम्बीं काञ्चनं नाद्याद्या भर्तुः सुखमिच्छति॥ ५९ ॥  
पूर्णे संवत्सरे दद्यादेकैकं शाकमादृता ।  
सदक्षिणं पुत्रवती भवत्येका पुरोऽधिका ॥ 2.79.६० ॥  
अयं प्रक्षालयाना स्त्री स्वपादावेवमादितः ।  
प्रतिष्ठां लभते नित्यमुद्वेगं नाधिगच्छति ॥ ६१ ॥  
दिवा या सूर्यपूतेन वर्तयेत् स्त्री पतिव्रता ।  
एकं संवत्सरं पूर्णं रात्रावन्नं विवर्जयेत् ॥ ६२ ॥  
सा जीवपुत्रा सुभगा भवत्यमरवर्णिनि ।  
अधितिष्ठति सर्वाश्च सपत्न्यो नात्र संशयः ॥ ६३ ॥  
पूर्णे संवत्सरे दद्यात् सौवर्णं सूर्यमुत्तमम् ।  
ब्राह्मणायाभिरूपाय दरिद्राय यशस्विने ॥ ६४ ॥  
फलानि वाथ पुष्पाणि भक्ष्याण्यपि च सुव्रता ।  
दद्यादनस्तमितके चरितव्रतका तथा ॥ ६५ ॥  
या तथास्तमिते सूर्ये भुङ्क्ते स्त्री नियता सती ।  
चन्द्रनक्षत्रपूतानि भोज्यानि वरवर्णिनि ॥ ६६ ॥  
सा दद्यात् काञ्चनं चन्द्रं नक्षत्राणि ग्रहानपि ।  
अभिरूपाय विप्राय वासश्च लवणान्वितम् ॥ ६७ ॥  
चन्द्रशीतलगात्री सा भवत्यमरवर्णिनी ।  
सुभगा दर्शनीया च पुत्रवत्यपि भाविनी ॥ ६८ ॥  
पौर्णमास्यां तु सततं प्राप्ते सोमोदयेऽङ्गना ।  
अर्घ्यं दद्यात् सुमनसां साक्षतं सकुशं तथा ॥ ६९ ॥  
यावकं च बलिं दद्याद् दध्ना च सह संयुतम् ।  
एवं या कुरुते नित्यं सर्वान्कामानवाप्नुयात् ॥ 2.79.७० ॥  
अदृष्ट्वा या तु नाश्नाति सूर्यं नारी पतिव्रता।  
दुर्दिने वाथवा व्यभ्रे सेष्टान् कामानवाप्नुयात्॥ ७१॥  
काञ्चनं शक्तितो दद्यात्सा विप्राय मनस्विनी ।  
सुभगा दर्शनीया च भवत्यमरवर्णिनी ॥ ७२ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे व्रतकथने एकोनाशीतितमोऽध्यायः ॥ ७९ ॥