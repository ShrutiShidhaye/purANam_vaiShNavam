+++
title = "०२१"

+++
वैशम्पायन उवाच  
प्रदोषार्द्धे कदाचित् तु कृष्णे रतिपरायणे।  
त्रासयन् समदो गोष्ठमरिष्टः प्रत्यदृश्यत॥१॥  
निर्वाणाङ्गारमेघाभस्तीक्ष्णशृङ्गोऽर्कलोचनः ।  
क्षुरतीक्ष्णाग्रचरणः कालः काल इवापरः॥२॥  
लेलिहानः सनिष्पेषं जिह्वयोष्ठौ पुनः पुनः ।  
गर्विताविद्धलाङ्गूलः कठिनस्कन्धबन्धनः ॥ ३ ॥  
ककुदोदग्रनिर्माणः प्रमाणाद् दुरतिक्रमः ॥  
शकृन्मूत्रोपलिप्ताङ्गो गवामुद्वेजनो भृशम्॥४॥  
महाकटिः स्थूलमुखो दृढजानुर्महोदरः ।  
विषाणावल्गितगतिर्लम्बता कण्ठचर्मणा ॥५॥  
गवारोहेषु चपलस्तरुघाताङ्किताननः ॥  
युद्धसञ्जाविषाणाग्रो द्विषद्वृषभसूदनः ॥ ६ ॥  
अरिष्टो नाम हि गवामरिष्टो दारुणाकृतिः ।  
दैत्यो वृषभरूपेण गोष्ठान् विपरिधावति ॥ ७ ॥  
पातयानो गवां गर्भान् दृप्तो गच्छत्यनार्तवम् ।  
भजमानश्च चपलो गृष्टीः सम्प्रचचार ह ॥ ८ ॥  
शृङ्गप्रहरणो रौद्रः प्रहरन् गोषु दुर्मदः ।  
गोष्ठेषु न रतिं लेभे विना युद्धेन गोवृषः ॥ ९ ॥  
कस्यचित् त्वथ कालस्य स वृषः केशवाग्रतः ।  
आजगाम बलोदग्रो वैवस्वतवशे स्थितः ॥ 2.21.१० ॥  
स तत्र गास्तु प्रसभं बाधमानो मदोत्कटः ।  
चकार निर्वृषं गोष्ठं निर्वत्सशिशुपुङ्गवम् ॥ ११ ॥  
एतस्मिन्नेव काले तु गावः कृष्णसमीपगाः ।  
त्रासयामास दुष्टात्मा वैवस्वतवशे स्थितः ॥ १२ ॥  
सेन्द्राशनिरिवाम्भोदो नर्दमानो महासुरः ।  
तालशब्देन तं कृष्णः सिंहनादैश्च मोहयन् ॥ १३ ॥  
अभ्यधावत गोविन्दो दैत्यं वृषभरूपिणम् ।  
स कृष्णं गोवृषो दृष्ट्वा हृष्टलाङ्गूललोचनः ॥ १४ ॥  
रोषितस्तालशब्देन युद्धाकाङ्क्षी ननर्द ह ।  
तमापतन्तं दुर्वृत्तं दृष्ट्वा वृषभरूपिणम् ।  
तस्मात् स्थानान्न व्यचलत् कृष्णो गिरिरिवाचलः ॥ १५ ॥  
स कुक्षौ वृषभो दृष्टिं प्रणिधाय धृताननः ।  
कृष्णस्य निधनाकाङ्क्षी तूर्णमभ्युत्पपात ह ॥ १६ ॥  
तमापतन्तं वेगेन प्रतिजग्राह दुर्द्धरम्।  
कृष्णः कृष्णाञ्जननिभो वृषं प्रति वृषोपमः ॥ १७ ॥  
स संसक्तस्तु कृष्णो वै वृषेणेव महावृषः ।  
मुमोच वक्त्रजं फेनं नस्तश्चाथ सशब्दवत् ॥ १८ ॥  
तावन्योन्यावरुद्धाङ्गौ युद्धे कृष्णवृषावुभौ ।  
रेजतुर्मेघसमये संसक्ताविव तोयदौ ॥ १९ ॥  
तस्य दर्पबलं हत्वा कृत्वा शृङ्गान्तरे पदम् ।  
आपीडयदरिष्टस्य कण्ठं क्लिन्नमिवाम्बरम् ॥ 2.21.२० ॥  
शृङ्गं चास्य पुनः सव्यमुत्पाट्य यमदण्डवत् ।  
तेनैव प्राहरद् वक्त्रे स ममार भृशं हतः ॥ २१ ॥  
स भिन्नशृङ्गो भग्नास्यो भग्नस्कन्धश्च दानवः ।  
पपात रुधिरोद्गारी साम्बुधार इवाम्बुदः ॥ २२ ॥  
गोविन्देन हतं दृष्ट्वा दृप्तं वृषभदानवम् ।  
साधु साध्विति भूतानि तत्कर्मास्याभितुष्टुवुः ॥ २३  
स चोपेन्द्रो वृषं हत्वा कान्तचन्द्रे निशामुखे ।  
अरविन्दाभनयनः पुनरेव ररास ह ॥ २४ ॥  
तेऽपि गोवृत्तयः सर्वे कृष्णं कमललोचनम्।  
उपासांचक्रिरे हृष्टाः सर्वे शक्रमिवामराः ॥ २५ ॥  
इति श्रीमहाभारते खिलभागे हरिवंशे विष्णुपर्वणि वृषभासुरवधे एकविंशोऽध्यायः ॥ २१ ॥