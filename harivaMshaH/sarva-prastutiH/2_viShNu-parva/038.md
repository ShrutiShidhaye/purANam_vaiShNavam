+++
title = "०३८"

+++
वैशम्पायन उवाच  
स तासु नागकन्यासु कालेन महता नृपः ।  
जनयामास विक्रान्तान् पञ्च पुत्रान् कुलोद्वहान्॥१॥  
मुचुकुन्दं महाबाहुं पद्मवर्णं तथैव च ।  
माधवं सारसं चैव हरितं चैव पार्थिवम् ॥ २ ॥  
एतान् पञ्चसुतान्राजा पञ्चभूतोपमान् भुवि ।  
ईक्षमाणो नृपः प्रीतिं जगामातुलविक्रमः ॥ ३ ॥  
ते प्राप्तवयसः सर्वे स्थिताः पञ्च यथाद्रयः ।  
तेजिता बलदर्पाभ्यामूचुः पितरमग्रतः ॥ ४ ॥  
तात युक्ताः स्म वयसा बले महति संस्थिताः ।  
क्षिप्रमाज्ञप्तुमिच्छामः किं कुर्मस्तव शासनात् ॥ ५ ॥  
स तान् नृपतिशार्दूलः शार्दूलानिव वैगितान् ।  
प्रीत्या परमया प्राह सुतान् वीर्यकुतूहलात् ॥ ६ ॥  
विन्ध्यर्क्षवन्तावभितो द्वे पुर्यौ पर्वताश्रये ।  
निवेशयतु यत्नेन मुचुकुन्दः सुतो मम ॥ ७ ॥  
सह्यस्य चोपरिष्टात्तु दक्षिणां दिशमाश्रितः ।  
पद्मवर्णोऽपि मे पुत्रो निवेशयतु मा चिरम् ॥ ८ ॥  
तत्रैव परतः कान्ते देशे चम्पकभूषिते ।  
सारसो मे पुरं रम्यं निवेशयतु पुत्रकः ॥ ९ ॥  
हरितोऽयं महाबाहुः सागरे हरितोदके ।  
दीपं पन्नगराजस्य सुतो मे पालयिष्यति ॥ 2.38.१० ॥  
माधवो मे महाबाहुर्ज्येष्ठपुत्रश्च धर्मवित् ।  
यौवराज्येन संयुक्तः स्वपुरं पालयिष्यति ॥ ११ ॥  
सर्वे नृपश्रियं प्राप्ता अभिषिक्ताः सचामराः ।  
पित्रानुशिष्टाश्चत्वारो लोकपालोपमा नृपाः ॥ १२ ॥  
स्वं स्वं निवेशनं सर्वे भेजिरे नृपसत्तमाः ।  
पुरस्थानानि रम्याणि मृगयन्तो यथाक्रमम् ॥ १३ ॥  
मुचुकुन्दश्च राजर्षिर्विन्ध्यमध्यमरोचयत् ।  
स्वस्थानं नर्मदातीरे दारुणोपलसंकटे ॥ १४ ॥  
स च तं शोधयामास विविक्तं च चकार ह ।  
सेतुं चैव समं चक्रे परिखाश्चामितोदकाः ॥ १५ ॥  
स्थापयामास भागेषु देवतायतनान्यपि ।  
रथ्या वीथीर्नृणां मार्गाश्चत्वराणि वनानि च ॥ १६ ॥  
स तां पुरीं धनवतीं पुरुहूतपुरीप्रभाम् ।  
नातिदीर्घेण कालेन चकार नृपसत्तमः ॥ १७ ॥  
नाम चास्याः शुभं चक्रे निर्मितं स्वेन तेजसा ।  
तस्याः पुर्या नृपश्रेष्ठो देवश्रेष्ठपराक्रमः ॥ १८ ॥  
महाश्मसंघातवती यथेयं विन्ध्यसानुगा ।  
माहिष्मती नाम पुरी प्रकाशमुपयास्यति ॥ १९ ॥  
उभयोर्विन्ध्ययोः पादे नगयोस्तां महापुरीम् ।  
मध्ये निवेशयामास श्रिया परमया वृताम् ॥ 2.38.२० ॥  
पुरिकां नाम धर्मात्मा पुरीं देवपुरीप्रभाम् ।  
उद्यानशतसम्बाधां समृद्धापणचत्वराम् ॥ २१ ॥  
ऋक्षवन्तं समभितस्तीरे तत्र निरामये ।  
निर्मिता सा पुरी राज्ञा पुरिका नाम नामतः ॥ २२ ॥  
स ते द्वे विपुले पुर्यौ देवभोग्योपमे शुभे ।  
पालयामास धर्मात्मा राजा धर्मे व्यवस्थितः ॥ २३ ॥  
पद्मवर्णोऽपि राजर्षिः सह्यपृष्ठे पुरोत्तमम् ।  
चकार नद्या वेणायास्तीरे तरुलताकुले ॥ २४ ॥  
विषयस्याल्पतां ज्ञात्वा सम्पूर्णं राष्ट्रमेव च ।  
निवेशयामास नृपः स वप्रप्रायमुत्तमम् ॥ २५ ॥  
पद्मावतं जनपदं करवीरं च तत्पुरम् ।  
निर्मितं पद्मवर्णेन प्राजापत्येन कर्मणा ॥ २६ ॥  
सारसेनापि विहितं रम्यं क्रौञ्चपुरं महत् ।  
चम्पकाशोकबहुलं विपुलं ताम्रमृत्तिकम् ॥ २७ ॥  
वनवासीति विख्यातः स्फीतो जनपदो महान् ।  
पुरस्य तस्य तु श्रीमान् द्रुमैः सार्वर्तुकैर्वृतः ॥ २८ ॥  
हरितोऽपि समुद्रस्य द्वीपं समभिपालयत् ।  
रत्नसंचयसम्पूर्णं नारीजनमनोहरम् ॥ २९ ॥  
तस्य दाशा जले मग्ना मद्गुरा नाम विश्रुताः ।  
ये हरन्ति सदा शङ्खान् समुद्रोदरचारिणः ॥ 2.38.३० ॥  
तस्यापरे दाशजनाः प्रवालाञ्जलसम्भवान् ।  
संचिन्वन्ति सदा युक्ता जातरूपं च मौक्तिकम्॥ ३१ ॥  
जलजानि च रत्नानि निषादास्तस्य मानवाः ।  
प्रचिन्वन्तोऽर्णवे युक्ता नौभिः संयानगामिनः॥३२॥  
मत्स्यमांसेन तै सर्वे वर्तन्ते स्म सदा नराः ।  
गृहणन्तः सर्वरत्नानि रत्नद्वीपनिवासिनः ॥ ३३ ॥  
तैः संयानगतैर्द्रव्यैर्वणिजो दूरगामिनः ।  
हरितं तर्पयन्त्येकं यथैव धनदं तथा ॥ ३४ ॥  
एवमिक्ष्वाकुवंशात् तु यदुवंशो विनिःसृतः ।  
चतुर्धा यदुपुत्रैस्तु चतुर्भिभिद्यते पुनः ॥ ३५ ॥  
स यदुर्माधवे राज्यं विसृज्य यदुपुङ्गवे ।  
त्रिविष्टपं गतो राजा देहं त्यक्त्वा महीतले ॥ ३६ ॥  
बभूव माधवसुतः सत्त्वतो नाम वीर्यवान् ।  
सत्त्ववृत्तिर्गुणोपेतो राजा राजगुणे स्थितः ॥ ३७ ॥  
सत्त्वतस्य सुतो राजा भीमो नाम महानभूत् ।  
येन भैमाः सुसंवृत्ताः सत्त्वतात् सात्त्वताः स्मृताः॥३८॥  
राज्ये स्थिते नृपे तस्मिन् रामे राज्यं प्रशासति ।  
शत्रुघ्नो लवणं हत्वा चिच्छेद स मधोर्वनम् ॥ ३९ ॥  
तस्मिन् मधुवने स्थाने पुरीं च मथुरामिमाम् ।  
निवेशयामास विभुः सुमित्रानन्दवर्धनः ॥ 2.38.४० ॥  
पर्यये चैव रामस्य भरतस्य तथैव च ।  
सुमित्रासुतयोश्चैव स्थानं प्राप्तं च वैष्णवम् ॥ ४१ ॥  
भीमेनेयं पुरी तेन राज्यसम्बन्धकारणात् ।  
स्ववशे स्थापिता पूर्वं स्वयमध्यासिता तथा ॥ ४२ ॥  
ततः कुशे स्थिते राज्ये लवे तु युवराजनि ।  
अन्धको नाम भीमस्य सुतो राज्यमकारयत् ॥ ४३ ॥  
अन्धकस्य सुतो जज्ञे रेवतो नाम पार्थिवः ।  
ऋक्षोऽपि रेवताज्जज्ञे रम्ये पर्वतमूर्धनि ॥ ४४ ॥  
ततो रैवत उत्पन्नः पर्वतः सागरान्तिके ।  
नाम्ना रैवतको नाम भूमौ भूमिधरः स्मृतः ॥ ४५ ॥  
रैवतस्यात्मजो राजा विश्वगर्भो महायशाः ।  
बभूव पृथिवीपालः पृथिव्यां प्रथितः प्रभुः ॥ ४६ ॥  
तस्य तिसृषु भार्यासु दिव्यरूपासु केशव ।  
चत्वारो जज्ञिरे पुत्रा लोकपालोपमाः शुभाः ॥ ४७ ॥  
वसुर्बभ्रुः सुषेणश्च सभाक्षश्चैव वीर्यवान् ।  
यदुप्रवीराः प्रख्याता लोकपाला इवापरे ॥ ४८ ॥  
तैरयं यादवो वंशः पार्थिवैर्बहुलीकृतः ।  
यैः साकं कृष्णलोकेऽस्मिन् प्रजावन्तः प्रजेश्वराः॥४९॥  
वसोस्तु कुन्तिविषये वसुदेवः सुतो विभुः ।  
ततः स जनयामास सुप्रभे द्वे च दारिके ॥ 2.38.५० ॥  
कुन्तीं च पाण्डोर्महिषीं देवतामिव भूचरीम् ।  
भार्यां च दमघोषस्य चेदिराजस्य सुप्रभाम् ॥ ५१ ॥  
एष ते स्वस्य वंशस्य प्रभवः सम्प्रकीर्तितः ।  
श्रुतो मया पुरा कृष्ण कृष्णद्वैपायनान्तिकात् ॥ ५२ ॥  
त्वं त्विदानीं प्रणष्टेऽस्मिन् वंशे वंशभृतां वर ।  
स्वयम्भूरिव सम्प्राप्तो भवायास्मज्जयाय च ॥ ५३ ॥  
न तु त्वां पौरमात्रेण शक्ता गूहयितुं वयम् ।  
देवगुह्येष्वपि भवान् सर्वज्ञः सर्वभावनः ॥ ५४ ॥  
शक्तश्चापि जरासंधं नृपं योधयितुं विभो ।  
त्वद्बुद्धिवशगाः सर्वे वयं योधव्रते स्थिताः ॥ ५५ ॥  
जरासंधस्तु बलवान् नृपाणां मूर्ध्नि तिष्ठति ।  
अप्रमेयबलश्चैव वयं च कृशसाधनाः ॥ ५६ !।  
न चेयमेकाहमपि पुरी रोधं सहिष्यति ।  
कृशभक्तेन्धनक्षामा दुर्गैरपरिवेष्टिता ॥ ५७ ॥  
असंस्कृताम्बुपरिखा द्वारयन्त्रविवर्जिता ।  
वप्रप्राकारनिचया कर्तव्या बहुविस्तरा ॥ ५८ ॥  
संस्कर्तव्यायुधागारा योक्तव्या चेष्टिकाचयैः ।  
कंसस्य बलभोग्यत्वान्नातिगुप्ता पुरा जनैः ॥ ५९ ॥  
सद्यो निपतिते कंसे राज्येऽस्माकं नवोदये ।  
पुरी प्रत्यग्ररोधेव न रोधं विसहिष्यति ॥ 2.38.६० ॥  
बलं सम्मर्दभग्नं च कृष्यमाणं परेण ह ।  
असंशयमिदं राष्ट्रं जनैः सह विनङ्क्ष्यति ॥ ६१ ॥  
यादवानां विरोधेन ये जिता राज्यकामुकैः ।  
ते सर्वे द्वैधमिच्छन्ति यत्क्षमं तद्विधीयताम् ॥ ६२ ॥  
वञ्चनीया भविष्यामो नृपाणां नृपकारणात्।  
जरासंधभयार्तानां द्रवतां राज्यसम्भ्रमे ॥ ६३ ॥  
आर्ता वक्ष्यन्ति नः सर्वे रुध्यमानाः पुरे जनाः ।  
यादवानां विरोधेन विनष्टाः स्मेति केशव ॥ ६४ ॥  
एतन्मम मतं कृष्ण विस्रम्भात्समुदाहृतम्।  
त्वं तु विज्ञापितः पूर्वं न पुनः सम्प्रबोधितः ॥ ६५ ॥  
यदत्र वः क्षमं कृष्ण तच्च वै संविधीयताम् ।  
त्वमस्य नेता सैन्यस्य वयं त्वच्छासने स्थिताः ।  
त्वन्मूलश्च विरोधोऽयं रक्षास्मानात्मना सह ॥ ६६ ॥  
इति श्रीमहाभारते खिलभागे हरिवंशे विष्णुपर्वणि विकद्रुवाक्यं नामाष्टात्रिंशोऽध्यायः ॥३८ ॥