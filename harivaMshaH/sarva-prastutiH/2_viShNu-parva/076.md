+++
title = "०७६"

+++
वैशम्पायन उवाच  
अथ कृष्णस्य कौरव्य ध्यातमात्रस्तपोधनः ।  
आजगाम मुनिश्रेष्ठो नारदो वदतां वरः ॥ १ ॥  
सम्पूजयित्वा विधिवद् वासुदेवो विशाम्पते ।  
प्रतिग्रहार्थं विधिवच्छ्रीमान् भक्त्या न्यमन्त्रयत्॥ २ ॥  
ततः काले च सम्प्राप्ते स्नातं देवो महामुनिम् ।  
सम्पूज्य माल्यैर्गन्धैश्च भोजयामास भारत ॥ ३ ॥  
सार्वकामिकमन्नाद्यं सर्वभूतकृदन्वयः ।  
सत्यया प्रियया सार्द्धं प्रहृष्टेनान्तरात्मना ॥ ४ ॥  
पुष्पदामावसृज्याथ कण्ठे कृष्णस्य भाविनी ।  
बबन्ध कृष्णं सुभगा पारिजाते वनस्पतौ ॥ ५ ॥  
अद्भिर्ददौ नारदाय ततोऽनुज्ञाप्य केशवम् ।  
देवी धेनुसहस्रं च काञ्चनस्य च पर्वतम् ॥ ६ ॥  
हिरण्यरूप्यमिश्रं च मणिरत्नप्रभस्य च ।  
तिलमिश्रस्य च तथा धान्यैरन्यैर्युतस्य च ॥ ७ ॥  
प्रतिगृह्य तु तत् सर्वं नारदो मुनिसत्तमः ।  
स सम्प्रहृष्टो भुक्त्वाथ भूयः केशवमब्रवीत् ॥ ८ ॥  
भोः केशव मदीयस्त्वमद्भिर्दत्तोऽसि सत्यया ।  
स त्वं मामनुगच्छस्व कुरु यद्यद् ब्रवीम्यहम् ॥ ९ ॥  
प्रथमः पक्ष इत्येवमब्रवीन्मधुसूदनः ।  
व्रजन्तमनुवव्राज नारदं च जनार्दनः ॥ 2.76.१० ॥  
परिहासं बहुविधं कृत्वा मुनिवरस्तदा ।  
तिष्ठस्व गच्छामीत्युक्त्वा परिहासविचक्षणः ॥ ११ ॥  
अपनीय ततः कण्ठात् पुष्पदामैनमब्रवीत् ।  
कपिलां गां सवत्सां भो निष्क्रयार्थं प्रयच्छ मे ॥ १२ ॥  
कृष्णाजिनं तिलैः पूर्णं प्रयच्छ च सकाञ्चनम् ।  
एषोऽत्र निष्क्रयः कृष्ण विहितो वृषकेतुना ॥ १३ ॥  
तथेत्युक्त्वा हृषीकेशस्तथा चक्रे जनाधिप ।  
स उवाच मुनिश्रेष्ठं हसित्वा मधुसूदनः ॥ १४ ॥  
वरं वरय धर्मज्ञ यस्ते नारद काङ्क्षितः ।  
तत्ते दातास्मि धर्मज्ञ परा प्रीतिर्हि मे त्वयि ॥ १५ ॥  
नारद उवाच  
नित्यमेवास्तु मे प्रीतो भवान् विष्णो सनातन ।  
त्वत्प्रसादात्तु सालोक्यं व्रजेयं ते महामते ॥ १६ ॥  
अयोनिजो भवेयं ते नारायण सतां गते ।  
भवेयं ब्राह्मणश्चैव पुनर्जात्यन्तरेष्वपि ॥ १७ ॥  
एवमस्त्विति तं देवो विष्णुः प्रोवाच भारत ।  
तुतोष च ततो धीमान् नारदो मुनिसत्तमः ॥ १८ ॥  
षोडश स्त्रीसहस्राणि विष्णोरतुलतेजसः ।  
निमन्त्रितानि कौरव्य सत्यया हरिक्रान्तया ॥ १९ ॥  
तासां ददौ संनियोगमेकैकं हरिवल्लभा ।  
शच्या यो वासुदेवस्य पुरा दत्तो नराधिप ॥ 2.76.२० ॥  
पारिजातो वसंस्तत्र ततः प्रववृते तदा ।  
आज्ञया वासुदेवस्य नारदेन महात्मना ॥ २१ ॥  
निमन्त्रिता गणाः सर्वे केशवेन महात्मना ।  
विभूतिं पारिजातस्य ददृशुः कुरुनन्दन ॥ २२ ॥  
पाण्डवांश्चानयामास सहैव पृथया हरिः ।  
द्रौपद्या च महातेजास्तथैव च सुभद्रया ॥ २३ ॥  
श्रुतश्रवां च ससुतां भीष्मकं ससुतं तदा ।  
अन्यानपि च कौरव्य मित्रसम्बन्धिबान्धवान् ॥ २४ ॥  
रेमे च सह पार्थेन फाल्गुनेन जनार्दनः ।  
सान्तःपुरो महातेजाः परमर्द्ध्यावसन्नृप ॥ २५ ॥  
संवत्सरे ततो याते केशिहामरसत्तमः ।  
पारिजातं पुनः स्वर्गमानयत् सर्वभावनः ॥ २६ ॥  
तत्रादितिं कश्यपं च दृष्ट्वा स्वजननीं प्रभुः ।  
शक्रेण सहितो धीमानप्रमेयपराक्रमः ॥ २७ ॥  
तमुवाचादितिर्माता प्रणतं मधुसूदनम् ।  
सौभ्रात्रमस्तु वामेवं नित्यं चामरसत्तम ॥ २८ ॥  
मनोरथं मम त्वं च पूरयस्व जनार्दन ।  
तथेत्येवाब्रवीत्कृष्णस्ततो मातरमात्मवान् ॥ २९ ॥  
आमन्त्रयित्वा पितरौ देवराजानमब्रवीत्।  
वासुदेवो महातेजाः कालप्राप्तमिदं वचः ॥ 2.76.३० ॥  
महादेवेन देवेश संदिष्टोऽस्मि महात्मना ।  
भन्तर्भूमितलेऽवध्यानसुरान् प्रति मानद ॥ ३१ ॥  
तदितो दशरात्रेण हन्ताहमसुरोत्तमान् ।  
तत्रोपविष्टान् स्थातव्यं प्रवरेण महात्मना ॥ ३२ ॥  
जयन्तेन च वीरेण दानवानां जिघांसया ।  
एकोऽत्र मानुषो देवो देवपुत्रस्तथा परः ॥ ३३ ॥  
अवध्याः किल ते देवैर्ब्रह्मणो वरदर्पिताः ।  
अस्माभिः किल हन्तव्या मानुषत्वमुपागतैः ॥ ३४ ॥  
तथेति कृष्णं स हरिः प्रीतरूपस्तथाव्रवीत्।  
सस्वजाते ततो देवावन्योन्यं जनमेजय ॥ ३५ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे स्वर्गे पारिजातस्थापने षट्सप्ततितमोऽध्यायः ॥ ७६ ॥