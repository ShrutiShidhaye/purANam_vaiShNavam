+++
title = "०६८"

+++
वैशम्पायन उवाच  
ततो जिगमिषुं तत्र नारदं मुनिसत्तमम् ।  
प्रोवाच भगवान् विष्णुरप्रमेयपराक्रमः ॥ १ ॥  
महर्षे धर्मतत्त्वज्ञ स्वर्गं गत्वा त्वयानघ ।  
दृष्ट्वा सदस्यान् देवस्य त्रिपुरघ्नस्य धीमतः ॥ २ ॥  
अनाज्ञया मद्वचनाद् विज्ञाप्यः पाकशासनः ।  
सम्भावयित्वा भ्रातृत्वं पौराणं वेत्सि यन्मुने ॥ ३ ॥  
यमस्राक्षीन्मुनिश्रेष्ठो भगवान् कश्यपस्तरुम् ।  
पारिजातं पुरादित्याः सुखार्थं धर्मसत्तमः ॥ ४ ॥  
स पुण्यमतिसौभाग्यं ददाति तरुसत्तमः ।  
तव दत्तं पुरा दानं व्रतेन तरुमुत्तमम् ॥ ५ ॥  
देवीभिर्धर्मनित्याभिर्धर्मार्थममरोत्तम ।  
दत्तं श्रुत्वाभिकाङ्क्षन्ति दातुं पत्न्यो मम प्रभो ॥ ६ ॥  
पुण्यार्थं दानधर्मार्थं मम प्रीत्यर्थमेव च ।  
आनाययद् द्वारवतीं पारिजातं महाद्रुमम् ॥ ७ ॥  
दत्ते दाने पुनः स्वर्गं तरुं त्वं नेतुमर्हसि ।  
स वाच्य एवं भगवान् बलभिद् भगवंस्त्वया ॥ ८ ॥  
तथा तथा प्रयत्नश्च कार्योऽस्मिन्मुनिसत्तम ।  
यथा तरुवरं दद्यात् पारिजातं सुरेश्वरः ॥ ९ ॥  
तत्र दूतगुणं तावत् पश्यामस्ते तपोधन ।  
सम्भाव्या सर्वकृत्यानां सम्पद्धि त्वयि मे मता ॥ 2.68.१० ॥  
एवं नारायणेनोक्तो नारदो भगवानृषिः ।  
प्रहस्योवाच केशिघ्नमिदं वाक्यं तपोधनः ॥ ११ ॥  
बाढमेवं प्रवक्ष्यामि यदुमुख्य सुरेश्वरम् ।  
न तु दास्यति देवेन्द्रः पारिजातं कथंचन ॥ १२ ॥  
मन्दरं पर्वतश्रेष्ठं दानवैस्त्रिदशैस्तथा ।  
निक्षिप्य तोयधौ पूर्वं पारिजातः समाहृतः ॥ १३ ॥  
मन्दरात् पर्वतश्रेष्ठान्नयितुं प्रेषितः पुरा ।  
पारिजातं हरेणापि लोककर्त्रा जनार्दन ॥ १४ ॥  
स्वयं विज्ञापितो गत्वा ततः शक्रेण शङ्करः ।  
आक्रीडद्रुम उद्याने शच्याः स्यादिति याचितः ॥ १५॥  
तथास्त्विति वरो दत्तो महादेवेन चानघ ।  
न च नीतः पारिजातो मन्दरं चित्रकन्दरम् ॥ १६ ॥  
क्रीडावृक्षः स शच्येति व्यपदेशेन मोक्षितः ।  
महेन्द्रेण महाबाहो पारिजातस्ततः पुरा ॥ १७ ॥  
प्रियार्थमुमया साक्षात् पारिजातवनं हरः ।  
गव्यूतिशतविस्तीर्णं मन्दरस्यैव कन्दरम् ॥ १८ ॥  
न तत्र सूर्यभाः कृष्ण प्रविशन्ति नगोत्तमे ।  
न च चन्द्रप्रभा शीता नैव कृष्ण सदागतिः ॥ १९ ॥  
शीतोष्णे कृतस्तत्र शैलपुत्र्या भवन्ति हि ।  
स्वयंप्रभं वनं तद्धि महादेवस्य तेजसा ॥ 2.68.२० ॥  
वर्जयित्वा महादेवौ सगणौ यदुनन्दन ।  
मां चान्यस्तद्वनं दिव्यं न प्रयाति कथंचन ॥ २१ ॥  
स्रवन्ति तत्र वार्ष्णेय पारिजाताः समन्ततः ।  
सर्वरत्नानि मुख्यानि मनसा काङ्क्षितानि वै ॥ २२ ॥  
गणास्तान्युपभुञ्जन्ति प्रवराणां महात्मनाम् ।  
आज्ञया देवदेवस्य लोकनाथस्य केशव ॥ २३ ॥  
पारिजाताद् बहुगुणं फलं तेषां तथा वनम् ।  
अभिमानं प्रभाश्चैव गुणा भूरिगुणास्तथा ॥ २४ ॥  
मूर्तिमन्तश्च ते वृक्षाः सोमं देवं वृषध्वजम् ।  
उपतिष्ठन्ति सततं प्रवरैः सह केशव ॥ २५ ॥  
रौद्रेण तेजसा जुष्टा दुःखैर्हीनाः सुखान्विताः ।  
तरवो मन्दरे ते हि दयिताः शैलकन्यया ॥ २६ ॥  
प्रविवेशान्धको नाम घोरस्तत्र महाबलः ।  
दैतेयो वरदानेन दर्पितः पापनिश्चयः ॥२७ ॥  
स हतो देवदेवेन हरेणामित्रघातिना ।  
अवध्यः सर्वभूतानां वृत्राद् दशगुणं बली ॥ २८ ॥  
एवं दुःखं न ते देव पारिजातं प्रदास्यति ।  
पुष्कराक्ष सहस्राक्षः सत्यमेतद् ब्रवीमि ते ॥ २९ ॥  
सततं सहितो देव्या शच्या स हि वरद्रुमः ।  
सर्वकामप्रदः कृष्ण तथेन्द्राय महौजसे ॥ 2.68.३० ॥  
श्रीभगवानुवाच  
मुने तद् युज्यते साधु महादेवेन धीमता ।  
यच्छचीकारणं कृत्वा न नीतः स तरुः पुरा ॥ ३१ ॥  
स ज्येष्ठः सर्वभूतानां लोककृत् प्रभवोऽव्ययः ।  
पारावर्यस्य सदृशं कृतवानिति मे मतिः ॥ ३२ ॥  
अहं यवीयान् देवस्य सर्वथा बलघातिनः ।  
लालनीयश्च भगवञ्जयन्त इव सत्तम ॥ ३३ ॥  
सर्वथा भगवांस्तावदुपायैर्बहुविस्तरैः ।  
करोतु यत्नं प्रीत्यर्थं शक्तो ह्यसि तपोधन ॥ ३४ ॥  
मया मुने प्रतिज्ञातं पुण्यार्थं सत्यभामया ।  
स्वर्गादिहानयिष्यामि पारिजातमिति प्रभो ॥ ३५ ॥  
मया तदनृतं कर्तुं कथं शक्यं तपोधन ।  
नानृतं हि वचो विप्र प्रोक्तं पूर्वं मयानघ ॥ ३६ ॥  
मयि भग्नप्रतिज्ञे वै लोकानां विप्लवो भवेत् ।  
यन्मया हि मुनिश्रेष्ठ लोकधर्मा गुणान्विताः ।  
परिधार्याः स्थितौ सर्वे स कथं ह्यनृतं वदेत् ॥ ३७॥  
न देवगन्धर्वगणा न राक्षसा  
न चासुरा नैव च यक्षपन्नगाः ।  
मम प्रतिज्ञामपहन्तुमुद्यता  
मुने समर्थाः खलु भद्रमस्तु ते ॥ ३८ ॥  
स पारिजातं यदि न प्रदास्यति  
प्रयाच्यमानो भवतामरेश्वरः ।  
ततः शचीव्यामृदितानुलेपने  
गदां विमोक्ष्यामि पुरंदरोरसि ॥ ३९ ॥  
इति प्रवाच्यो यदि सामपूर्वकं  
प्रयाच्यमानो न तरुं प्रयच्छति ।  
सुनिश्चयं मद्गमनाय सर्वथा  
त्वयापि कार्यः खलु तत्र निश्चयः ॥ 2.68.४० ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे नारदकृष्णभाषणे अष्टषष्टितमोऽध्यायः ॥ ६८ ॥