+++
title = "०५६"

+++
वैशम्पायन उवाच  
कस्यचित्त्वथ कालस्य सभ्यांस्तान् यदुसंसदि ।  
बभाषे पुण्डरीकाक्षो हेतुमद्वाक्यमुत्तमम् ॥ १ ॥  
यादवानामियं भूमिर्मथुरा राष्ट्रमालिनी ।  
वयं चैवेह सम्भूता व्रजे च परिवर्द्धिताः ॥ २ ॥  
तदिदानीं गतं दुःखं शत्रवश्च पराजिताः ।  
नृपेषु जनितं वैरं जरासंधेन विग्रहः ॥ ३ ॥  
वाहनानि च नः सन्ति पादातं चाप्यनन्तकम् ।  
रत्नानि च विचित्राणि मित्राणि च बहूनि च ॥ ४ ॥  
इयं च माथुरी भूमिरल्पा गम्या परस्य तु ।  
वृद्धिश्चैव परास्माकं बलतो मित्रतस्तथा ॥ ५ ॥  
कुमारकोट्यो याश्चेमाः पदातीनां गणाश्च ये ।  
एषामपीह वसतां सम्मर्दमुपलक्षये ॥ ६ ॥  
अत्र नो रोचते मह्यं निवासो यदुपुङ्गवाः ।  
पुरीं निवेशयिष्यामि मम तत्क्षन्तुमर्हथ ॥ ७ ॥  
एतद् यदनुरूपं वो ममाभिप्रायजं वचः ।  
भवाय भवतां काले यदुक्तं यदुसंसदि ॥ ८ ॥  
तमूचुर्यादवाः सर्वे हृष्टेन मनसा तदा ।  
साध्यतां यदभिप्रेतं जनस्यास्य भवाय वै ॥ ९ ॥  
ततः सम्मन्त्रयामासुर्वृष्णयो मन्त्रमुत्तमम् ।  
अवध्योऽसौ कृतोऽस्माकं सुमहच्च रिपोर्बलम्॥ 2.56.१० ॥  
कृतः सैन्यक्षयश्चापि महानिह नराधिपैः ।  
बहुलानि च सैन्यानि हन्तुं वर्षशतैरपि ।  
न शक्ष्यामो ह्यतस्तेषामपयानेऽभवन्मतिः ॥ ११ ॥  
तस्मिंश्चैवान्तरे राजा सकालयवनस्तदा ।  
सैन्येन तद्विधेनैव मथुरामभ्युपागमत्॥ १२ ॥  
ततो जरासंधबलं दुर्निवार्यमभूत् तदा ।  
ते कालयवनं चैव श्रुत्वेदं प्रतिपेदिरे ॥ १३ ॥  
केशवः पुनरेवाह यादवान् सत्यसंगरः ।  
अद्यैव दिवसः पुण्यो निर्यामः स्वबलानुगाः ॥ १४ ॥  
ततो निश्चक्रमुः सर्वे यादवाः कृष्णशासनात्।  
ओघा इव समुद्रस्य बलौघप्रतिनादिताः ॥ १५ ॥  
संगृह्य ते कलत्राणि वसुदेवपुरोगमाः ।  
सुसन्नद्धैर्गजैर्मत्तै रथैरश्वैश्च दंशितैः ॥ १६ ॥  
आहत्य दुन्दुभीन् सर्वे स्वजनज्ञातिबान्धवाः ।  
निर्ययुर्यादवाः सर्वे मथुरामपहाय वै ॥ १७ ॥  
स्यन्दनैः काञ्चनापीडैर्मत्तैश्च वरवारणैः ।  
सूतैः प्लुतैश्च तुरगैः कशापार्ष्णिप्रणोदितैः ॥ १८ ॥  
स्वानि स्वानि बलाग्राणि शोभयन्तः प्रकर्षिणः ।  
प्रत्यङ्मुखा ययुर्हृष्टा वृष्णयो भरतर्षभ ॥ १९ ॥  
ततो मुख्यतमाः सर्वे यादवा रणकोविदाः ।  
अनीकाग्राणि कर्षन्तो वासुदेवपुरोगमाः ॥ 2.56.२० ॥  
ते स्म नानालताचित्रं नारिकेलवनायुतम् ।  
कीर्णं नागबलैः कान्तं केतकीखण्डमण्डितम् ॥ २१ ॥  
तालपुन्नागबकुलद्राक्षावनघनं क्वचित् ।  
अनूपं सिन्धुराजस्य प्रपेतुर्यदुपुङ्गवाः ॥ २२ ॥  
ते तत्र रमणीयेषु विषयेषु सुखप्रियाः ।  
मुमुदुर्यादवाः सर्वे देवाः स्वर्गगता इव ॥ २३ ॥  
पुरवास्तु विचिन्वन् स कृष्णस्तु परवीरहा ।  
ददर्श विपुलं देशं सागरेणोपशोभितम् ॥ २४ ॥  
वाहनानां हितं चैव सिकताताम्रमृत्तिकम् ।  
पुरलक्षणसम्पन्नं कृतास्पदमिव श्रिया ॥ २५ ॥  
सागरानिलसंवीतं सागराम्बुनिषेवितम् ।  
विषयं सिन्धुराजस्य शोभितं पुरलक्षणैः ॥ २६ ॥  
तत्र रैवतको नाम पर्वतो नातिदूरतः ।  
मन्दरोदारशिखरः सर्वतोऽभिविराजते ॥ २७ ॥  
तत्रैकलव्यसंवासो द्रोणेनाध्युषितश्चिरम् ।  
प्रभूतपुरुषोपेतः सर्वरत्नसमाकुलः ॥ २८ ॥  
विहारभूमिस्तत्रैव तस्य राज्ञः सुनिर्मिता ।  
नाम्ना द्वारवती नाम स्वायताष्टापदोपमा ॥ २९ ॥  
केशवेन मतिस्तत्र पुर्यर्थे विनिवेशिता ।  
निवेशं तत्र सैन्यानां रोचयन्ति स्म यादवाः ॥ 2.56.३० ॥  
ते रक्तसूर्यदिवसे तत्र यादवपुङ्गवाः ।  
सेनापालांश्च संचक्रुः स्कन्धावारनिवेशनम् ॥ ३१ ॥  
ध्रुवाय तत्र न्यवसत् केशवः सह यादवैः ।  
देशे पुरनिवेशाय स यदुप्रवरो विभुः ॥ ३२ ॥  
तस्यास्तु विधिवन्नाम वास्तूनि च गदाग्रजः ।  
निर्ममे पुरुषश्रेष्ठो मनसा यादवोत्तमः ॥ ३३ ॥  
एवं द्वारवतीं चैव पुरीं प्राप्य सबान्धवाः ।  
सुखिनो न्यवसन् राजन् स्वर्गे देवगणा इव ॥ ३४ ॥  
कृष्णोऽपि कालयवनं ज्ञात्वा केशिनिषूदनः ।  
जरासंधभयाच्चैव पुरीं द्वारवतीं ययौ ॥ ३५ ॥  
इति श्रीमहाभारते खिलभागे हरिवंशे विष्णुपर्वणि द्वारवतीप्रयाणे षट्पञ्चाशत्तमोऽध्यायः ॥ ५६ ॥