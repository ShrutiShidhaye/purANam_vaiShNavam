+++
title = "०९६"

+++
वैशम्पायन उवाच  
सत्रावसाने च मुनेः कश्यपस्यातितेजसः ।  
जग्मुर्देवासुराः स्वानि स्थानान्यमितविक्रमाः ॥ १ ॥  
वज्रनाभोऽपि निर्वृत्ते सत्रे कश्यपमभ्यगात् ।  
त्रैलोक्यविजयाकाङ्क्षी तमुवाचाथ कश्यपः ॥ २ ॥  
वज्रनाभ निबोध त्वं श्रोतव्यं यदि चेन्मम ।  
वस वज्रपुरे पुत्र स्वजनेन समावृतः ॥ ३ ॥  
तपसाभ्यधिकः शक्रः शक्तश्चैव स्वभावतः ।  
ब्रह्मण्यश्च कृतज्ञश्च ज्येष्ठः श्रेष्ठतमो गुणैः ॥ ४ ।  
राजा कृत्स्नस्य जगतः पात्रभूतः सतां गतिः ।  
सम्प्राप्तो लोकराज्यं स सर्वभूतहिते रतः ॥ ५ ॥  
नैव शक्यस्त्वया जेतुं वज्रनाभ विहन्यसे ।  
अहिं पदा व्युत्क्रमन्वै नचिराद् विनशिष्यसि ॥ ६ ॥  
वज्रनाभश्च तद्वाक्यं नाभिनन्दति भारत ।  
कालपाशपरीताङ्गो मर्तुकाम इवौषधम् ॥ ७ ॥  
अभिवाद्य स दुर्बुद्धिः कश्यपं लोकभावनम्।  
त्रैलोक्यविजयारम्भे मतिं चक्रे दुरासदः ॥ ८ ॥  
ज्ञातियोधान् समानीय मित्राणि सुबहूनि च ।  
प्रतस्थे स्वर्गमेवाग्रे विजिगीषन् विशाम्पते ॥ ९ ॥  
एतस्मिन्नन्तरे देवौ कृष्णेन्द्रौ च महाबलौ ।  
प्रेषयामासतुर्हंसान् वज्रनाभवधं प्रति ॥ 2.96.१० ॥  
समागतास्तु तच्छ्रुत्वा यदुमुख्या महाबलाः ।  
मन्त्रयित्वा महात्मानश्चिन्तामापेदिरे तथा ॥ ११ ॥  
वज्रनाभोऽद्य हन्तव्यः प्रद्युम्नेनेत्यसंशयम् ।  
तयोर्दुहितरो भार्या भक्त्या ताः सर्वभावनाः ॥ १२ ॥  
सर्वाः सगर्भास्ताश्चैव किं नु कार्यमनन्तरम् ।  
प्राप्तः प्रसवकालश्च तासां नातिचिरादिव ॥ १३ ॥  
सम्मन्त्रयित्वैतदर्थं हंसानूचुर्महाबलाः ।  
आख्येयमर्थवत् कृत्स्नं शक्रकेशवयोस्तदा ॥ १४ ॥  
हंसैर्गत्वा तदाख्यातं देवयोस्तद् यथातथम् ।  
ताभ्यां हंसास्तु संदिष्टा न भेतव्यमिति प्रभो ॥ १५ ॥  
उत्पत्स्यन्ति गुणैः श्लाघ्याः पुत्रा वः कामरूपिणः ।  
गर्भस्थाः सर्ववेदांश्च साङ्गान्वेत्स्यन्त्यनिन्दिताः॥ १६ ॥  
तथा चानागतं सर्वमस्त्राणि विविधानि च ।  
सद्य एव युवानश्च भविष्यन्ति सुपण्डिताः ॥ १७ ॥  
 एवमुक्ता गता हंसाः पुनर्वज्रपुरं विभो ।  
शशंसुश्चैव भैमानां शक्रकेशवभाषितम् ॥ १८ ॥  
प्रभावती तदा पुत्रं सुषुवे सदृशं पितुः ।  
सद्यो यौवनसम्प्राप्तं सर्वज्ञत्वं च भारत ॥ १९ ॥  
मासमात्रेण सुषुवे देवी चन्द्रवती नृप ।  
चन्द्रप्रभमिति ख्यातं तनयं सदृशं पितुः ॥ 2.96.२० ॥  
सद्यश्च यौवनं प्राप्तं सर्वज्ञत्वं च भारत ।  
गुणवत्यपि पुत्रं च गुणवन्तमनिन्दिता ॥ २१ ॥  
युवानावथ सद्यस्तौ सर्वशास्त्रार्थकोविदौ ।  
इन्द्रोपेन्द्रप्रसादेन संवृत्तौ युद्धवर्द्धनौ ॥ २२ ॥  
हर्म्यपृष्ठे वर्द्धमाना दृष्टास्ते यदुनन्दनाः ।  
इन्द्रोपेन्द्रेच्छया वीर नान्यथेत्यवधार्यताम् ॥ २३ ॥  
निवेदिताश्च सम्भ्रान्तैर्दैत्यैराकाशरक्षिभिः ।  
वज्रनाभाय वीराय त्रिविष्टपजयैषिणे ॥ २४ ॥  
वधाय सर्वे गृह्यन्तां ममैते गृहधर्षकाः ।  
इत्युवाचासुरपतिर्वज्रनाभो महासुरः ॥२५ ॥  
ततः सैन्यं समा्ज्ञप्तमसुरेन्द्रेण धीमता ।  
आवारयामास दिशः सर्वाः कुरुकुलोद्वह ॥ २६ ॥  
गृह्यन्तामाशु वध्यन्तामिति वाचस्ततस्ततः ।  
उच्चेरुरसुरेन्द्रस्य शासनादरिशासिनः ॥ २७ ॥  
तच्छ्रुत्वा व्यथितास्तेषां मातरः पुत्रवत्सलाः ।  
रुरुदुस्ता रुदन्तीश्च प्रद्युम्नः प्रहसन् ब्रवीत् ॥ २८ ॥  
मा भैष्ट जीवमानेषु स्थितेष्वस्मासु सर्वथा ।  
किं नो दैत्याः करिष्यन्ति सर्वथा भद्रमस्तु वः ॥ २९ ॥  
प्रभावतीमथोवाच प्रद्युम्नो विप्लवां स्थिताम् ।  
पिता तव गदापाणिः पितृव्याश्च स्थितास्तव ॥ 2.96.३० ॥  
भ्रातरश्चैव ते देवि ज्ञातयश्च तथापरे ।  
एते पूज्याश्च मान्याश्च तवार्थे खलु सर्वथा ॥ ३१ ॥  
भगिन्यौ पृच्छ भद्रं ते कालोऽयं खलु दारुणः ।  
मरणं सहमानानां युद्ध्यतां विजयो ध्रुवम् ॥ ३२ ।  
दानवेन्द्रादयो ह्येते योत्स्यन्तेऽस्मद्वधैषिणः ।  
किमत्र कार्यमस्माभिः सर्वैश्चक्रान्तरस्थितैः ॥ ३३ ॥  
प्रभावती रुदन्ती तु प्रद्युम्नमिदमब्रवीत् ।  
शिरस्यञ्जलिमाधाय जानुभ्यां पतिता क्षितौ ॥ ३४ ॥  
गृहाण शस्त्रमात्मानं रक्ष शत्रुनिबर्हण ।  
जीवन् पुत्रांश्च दारांश्च द्रष्टासि यदुनन्दन ॥ ३५ ॥  
आर्यां नृवर वैदर्भीमनिरुद्धं च मानद ।  
स्मृत्वैतन्मोक्षयात्मानं व्यसनादरिमर्दन ॥ ३६ ॥  
दुर्वाससा वरो दत्तो मुनिना मम धीमता ।  
वैधव्यरहिता हृष्टा जीवपुत्रा भविष्यसि ॥ ३७ ॥  
एष मे हृदयाश्वासो भविता न तदन्यथा ।  
सूर्याग्नितेजसो वाक्यं मुनेरिन्द्रानुजात्मज ॥ ३८ ॥  
इत्युक्त्वाथासिमादाय सूपस्पृष्ट्वा मनस्विनी ।  
प्रददौ रौक्मिणेयाय जयस्वेति वरं वरा ॥ ३९ ॥  
स तं जग्राह धर्मात्मा प्रहृष्टेनान्तरात्मना ।  
प्रणम्य शिरसा दत्तं प्रियया भक्तियुक्तया ॥2.96.४० ॥  
चन्द्रवत्यपि निस्त्रिंशं गदाय प्रददौ मुदा ।  
तदा गुणवती चैव साम्बायासिं महात्मने ॥ ४१ ॥  
हंसकेतुमथोवाच प्रद्युम्नः प्रणतं प्रभुः ।  
इहैव साम्बसहितो युध्यस्व सह यादवैः ॥ ४२ ॥  
आकाशे दिक्षु सर्वासु योत्स्याम्यहमरिंदम ।  
इत्युक्त्वाथ रथं चक्रे मायया मायिनां वरः ॥ ४३ ॥  
सहस्रशिरसं नागं कृत्वा सारथिमात्मवान् ।  
अनन्तभोगं कौरव्य सर्वनागोत्तमोत्तमम् ॥ ४४ ॥  
स तेन रथमुख्येन हर्षयन् वै प्रभावतीम् ।  
चचारासुरसैन्येषु तृणेष्विव हुताशनः ॥ ४५ ॥  
शरैराशीविषप्रख्यैरर्द्धचन्द्रानुकारिभिः ।  
भेदनैर्गाधनैश्चैव ततर्द दितिसम्भवान् ॥ ४६ ॥  
असुराश्च रणे मत्ताः कार्ष्णिं शस्त्रैरितस्ततः ।  
जघ्नुः कमलपत्राक्षं परं निश्चयमास्थिताः ॥ ४७ ॥  
चिच्छेद बाहून् केषांचित्केयूरवलयोज्ज्वलान् ।  
सकुण्डलानि केषांचिच्छिरांस्यपि च चिच्छिदे ॥४८॥  
क्षुरच्छिन्नैः शिरोभिश्च कायैश्च शकलैरपि ।  
असुराणां मही कीर्णा प्रद्युम्नेनातितेजसा ॥ ४९ ॥  
देवेश्वरो देवगणैः सहितः समितिंजयः ।  
ददर्श मुदितो युद्धं भैमानां दितिजैः सह ॥ 2.96.५० ॥  
ये गदं चैव साम्बं च दैत्याः समभिदुद्रुवुः ।  
ते ययुर्निधनं सर्वे यादांसीव महोदधौ ॥ ५१ ॥  
विषमं तु तदा युद्धं दृष्ट्वा देवपतिर्हरिः ।  
गदाय प्रेषयामास स्वं रथं हरिवाहनः ॥ ५२ ॥  
दिदेश मातलिसुतं यन्तारं च सुवर्चसम् ।  
साम्बायैरावणं नागं प्रेषयामास चेश्वरः ॥ ५३ ॥  
जयन्तं रौक्मिणेयस्य सहायमददाद् विभुः ।  
ऐरावणमधिष्ठातुं प्रवरं स नियुक्तवान् ॥ ५४ ॥  
देवपुत्रद्विजौ वीरावप्रमेयपराक्रमौ ।  
अनुज्ञाप्य सुराध्यक्षं ब्रह्माणं लोकभावनम् ॥ ५५ ॥  
तं मातलिसुतं चैव गजमैरावणं तदा ।  
देवः प्रेषितवाञ्छक्रो विधिज्ञो वरकर्मसु ॥ ५६ ॥  
क्षीणमस्य तपो वध्यो यदूनामेष दुर्मतिः ।  
प्रवदन्ति तु भूतानि सर्वत्र तु यथेप्सितम् ॥ ५७ ॥  
प्रद्युम्नश्च जयन्तश्च प्राप्तौ हर्म्यं महाबलौ ।  
असुराञ्च्छरजालौघैर्विक्राम्यन्तौ प्रणश्यतुः ॥ ५८ ॥  
गदं कार्ष्णिस्तदोवाच दुर्वार्यरणदुर्जयः ।  
उपेन्द्रानुज शक्रेण रथोऽयं प्रेषितस्तव ॥ ५९ ॥  
हरियुङ्मातलिसुतो यन्ता चायं महाबलः ।  
प्रवराधिष्ठितश्चायं साम्बस्यैरावणो गजः ॥ 2.96.६० ॥  
अद्योपहारो रुद्रस्य द्वारकायां महाबलः ।  
श्व एष्यति हृषीकेशस्तस्मिन् वृत्तेऽच्युतानुज॥ ६१ ॥  
तस्याज्ञया वधिष्यामो वज्रनाभं सबान्धवम् ।  
अभ्युत्थानकृतं पापं त्रिविष्टपजयं प्रति ॥ ६२ ॥  
करिष्यामि विधानं तु नैष शक्रं सुतान्वितम् ।  
विजेष्यत्यप्रमादस्तु कर्तव्य इति मे मतिः ॥ ६३ ॥  
कलत्ररक्षणं कार्यं सर्वोपायैर्नरैर्बुधैः ।  
कलत्रधर्षणं लोके मरणादतिरिच्यते ॥ १४ ॥  
एवं संदिश्य भैमः स गदसाम्बौ महाबलः ।  
प्रद्युम्नकोट्यः ससृजे मायया दिव्यरूपया ॥ ६५ ॥  
तमश्च नाशयामास दैत्यसृष्टं दुरासदम् ।  
जहृषे देवराजश्च तं दृष्ट्वा रिपुमर्दनम् ॥ ६६ ॥  
ददृशुः सर्वभूतानि कार्ष्णिं सर्वेषु शत्रुषु ।  
अन्तरात्मनि वर्तन्तं क्षेत्रज्ञमिव तं विदुः ॥ ६७ ॥  
एवं व्यतीता रजनी रौक्मिणेयस्य युध्यतः ।  
असुराणां त्रिभागश्च निहतश्चातितेजसा ॥ ६८ ॥  
यावद् वियोधयामास कार्ष्णिर्दैत्यान् रणाजिरे ।  
संध्योपास्ता जयन्तेन तावद् विष्णुपदीजले ॥६९ ॥  
अयोधयज्जयन्तश्च यावद् दैत्यान् महाबलः ।  
तावदाकाशगङ्गायां भैमः संध्यामुपास्तवान् ॥ 2.96.७० ॥  
इति श्रीमहाभारते खिलभागे हरिवंशे विष्णुपर्वणि प्रद्युम्नदैत्ययुद्धे षण्णवतितमोऽध्यायः ॥ ९६ ॥