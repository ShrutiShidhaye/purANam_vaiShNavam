+++
title = "०५९"

+++
वैशम्पायन उवाच  
एतस्मिन्नेव काले तु जरासंधः प्रतापवान् ।  
नृपानुद्योजयामास चेदिराजप्रियेप्सया ॥ १ ॥  
सुताया भीष्मकस्याथ रुक्मिण्या रुक्मभूषणः ।  
शिशुपालस्य नृपतेर्विवाहो भविता किल ॥ २ ॥  
दन्तवक्त्रस्य तनयं सुवक्त्रममितौजसम् ।  
सहस्राक्षसमं युद्धे मायाशतविशारदम् ॥ ३ ॥  
पौण्ड्रस्य वासुदेवस्य तथा पुत्रं महाबलम् ।  
सुदेवं वीर्यसम्पन्नं पृथगक्षौहिणीपतिम् ॥ ४ ॥  
एकलव्यस्य पुत्रं च वीर्यवन्तं महाबलम् ।  
पुत्रं च पाण्ड्यराजस्य कलिङ्गाधिपतिं तथा ॥ ५ ॥  
कृताप्रियं च कृष्णेन वेणुदारिं नराधिपम् ।  
अंशुमन्तं तथा क्राथं श्रुतधर्माणमेव च ॥ ६ ॥  
निवृत्तशत्रुं कालिङ्गं गान्धाराधिपतिं तथा ।  
प्रसह्य च महावीर्यं कौशाम्ब्यधिपमेव च ॥ ७ ॥  
भगदत्तो महासेनः शलः शाल्वो महाबलः ।  
भूरिश्रवा महासेनः कुन्तिवीर्यश्च वीर्यवान् ।  
स्वयं वरार्थं सम्प्राप्ता भोजराजनिवेशने ॥ ८ ॥  
जनमेजय उवाच--  
कस्मिन् देशे नृपो जज्ञे रुक्मी वेदविदां वरः ।  
कस्यान्ववाये द्युतिमान् सम्भूतो द्विजसत्तम ॥ ९ ॥  
वैशम्पायन उवाच  
राजर्षेर्यादवस्यासीद् विदर्भो नाम वै सुतः ।  
विन्ध्यस्य दक्षिणे पार्श्वे विदर्भायां न्यवेशयत् ॥ 2.59.१० ॥  
क्रथकैशिकमुख्यास्तु पुत्रास्तस्य महाबलाः ।  
बभूवुर्वीर्यसम्पन्नाः पृथग्वंशकरा नृपाः ॥ ११ ॥  
तस्यान्ववाये भीमस्य जज्ञिरे वृष्णयो नृपाः ।  
क्रथस्य त्वंशुमान् वंशे भीष्मकः कैशिकस्य तु ॥ १२ ॥  
हिरण्यरोमेत्याहुर्यं दाक्षिणात्येश्वरं नृपाः ।  
अगस्त्यगुप्तामाशां यः कुण्डिनस्थोऽन्वशान्नृपः॥ १३॥  
रुक्मी तस्याभवत्पुत्रो रुक्मिणी च विशाम्पते ।  
रुक्मी चास्त्राणि दिव्यानि द्रुमात्प्राप महाबलः ॥ १४॥  
जामदग्न्यात्तथा रामाद्ब्राह्ममस्त्रमवाप्तवान् ।  
प्रास्पर्द्धत स कृष्णेन नित्यमद्भुतकर्मणा ॥ १५ ॥  
रुक्मिणी त्वभवद्राजन् रूपेणासदृशी भुवि ।  
चकमे वासुदेवस्तां श्रवादेव महाद्युतिः ॥ १६ ॥  
स तया चाभिलषितः श्रवादेव जनार्दनः ।  
तेजोवीर्यबलोपेतः स मे भर्ता भवेदिति ॥ १७ ॥  
तां ददौ न च कृष्णाय द्वेषाद्रुक्मी महाबलः ।  
कंसस्य वधसंतापात् कृष्णायामिततेजसे ॥ १८ ॥  
याचमानाय कंसस्य द्वेष्योऽयमिति चिन्तयन् ।  
चैद्यस्यार्थे सुनीथस्य जरासंधस्तु भूमिपः ।  
वरयामास तां राजा भीष्मकं भीमविक्रमम् ॥ १९ ॥  
चेदिराजस्य तु वसोरासीत्पुत्रो बृहद्रथः ।  
मगधेषु पुरा येन निर्मितोऽसौ गिरिव्रजः ॥ 2.59.२० ॥  
तस्यान्ववाये जज्ञेऽसौ जरासंधो महाबलः ।  
वसोरेव तदा वंशे दमघोषोऽपि चेदिराट् ॥ २१ ॥  
दमघोषस्य पुत्रास्तु पञ्च भीमपराक्रमाः ।  
भगिन्यां वसुदेवस्य श्रुतश्रवसि जज्ञिरे ॥ २२ ॥  
शिशुपालो दशग्रीवो रैभ्योऽथोपदिशो बली ।  
सर्वास्त्रकुशला वीरा वीर्यवन्तो महाबलाः ॥ २३ ॥  
ज्ञातेः समानवंशस्थ सुनीथः प्रददौ सुतम् ।  
जरासंधस्तु सुतवद् ददर्शैनं जुगोप च ॥ २४ ॥  
जरासंधं पुरस्कृत्य वृष्णिशत्रुं महाबलम् ।  
कृतान्यागांसि चैद्येन वृष्णीनां चाप्रियैषिणा ॥ २५ ॥  
जामाता त्वभवत्तस्य कंसस्तस्मिन् हते युधि ।  
कृष्णार्थं वैरमभवज्जरासंधस्य वृष्णिभिः ॥ २६ ॥  
भीष्मकं वरयामास सुनीथार्थे च रुक्मिणीम् ।  
तां ददौ भीष्मकश्चापि शिशुपालाय वीर्यवान् ॥ २७ ॥  
ततश्चैद्यमुपादाय जरासंधो नराधिपः ।  
ययौ विदर्भान् सहितो दन्तवक्त्रेण यायिना ॥ २८ ॥  
अनुज्ञातश्च पौण्ड्रेण वासुदेवेन धीमता ।  
अङ्गवङ्गकलिङ्गानामीश्वरः स महाबलः ॥ २९ ॥  
मानयिष्यंश्च तान्रुक्मी प्रत्युद्गम्य नराधिपान् ।  
परया पूजयोपेतांस्तान् निनाय पुरीं प्रति ॥ 2.59.३० ॥  
पितृष्वसुः प्रियार्थं च रामकृष्णावुभावपि ।  
प्रययुर्वृष्णयश्चान्ये रथैस्तत्र बलान्विताः ॥ ३१ ॥  
क्रथकैशिकभर्ता तान् प्रतिगृह्य यथाविधि ।  
पूजयामास पूजार्हान् बहिश्चैव न्यवेशयत् ॥ ३२ ॥  
श्वोभाविनि विवाहे च रुक्मिणी निर्ययौ बहिः ।  
चतुर्युजा रथेनैन्द्रे देवतायतने शुभे ॥ ३३ ॥  
इन्द्राणीमर्चयिष्यन्ती कृतकौतुकमङ्गला ।  
दीप्यमानेन वपुषा बलेन महता वृता ॥ ३४ ॥  
तां ददर्श तदा कृष्णो लक्ष्मीं साक्षादिव स्थिताम्।  
रूपेणाग्र्येण सम्पन्नां देवतायतनान्तिके ॥ ३५ ॥  
वह्नेरिव शिखां दीप्तां मायां भूमिगतामिव ।  
पृथिवीमिव गम्भीरामुत्थितां पृथिवीतलात् ॥ ३६ ॥  
मरीचिमिव सोमस्य सौम्यां स्त्रीविग्रहां भुवि ।  
श्रीमिवाग्र्यां विना पद्मं भविष्यां श्रीसहायिनीम् ।  
कृष्णेन मनसा दृष्टां दुर्निरीक्ष्यां सुरैरपि ॥ ३७ ॥  
श्यामावदाता सा ह्यासीत्पृथुचार्वायतेक्षणा ।  
ताम्रौष्ठनयनापाङ्गी पीनोरुजघनस्तनी ॥ ३८ ॥  
बृहती चारुसर्वाङ्गी तन्वी शशिसितानना ।  
ताम्रतुङ्गनखी सुभ्रूर्नीलकुञ्चितमूर्धजा ॥ ३९ ॥  
अत्यर्थं रूपतः कान्ता पीनश्रोणिपयोधरा ।  
तीक्ष्णशुक्लैः समैर्दन्तैः प्रभासद्भिरलंकृता ॥ 2.59.४० ॥  
अनन्या प्रमदा लोके रूपेण यशसा श्रिया ।  
रुक्मिणी रूपिणी देवी पाण्डुरक्षौमवासिनी ॥ ४१ ॥  
तां दृष्ट्वा ववृधे कामः कृष्णस्य प्रियदर्शनाम् ।  
हविषेवानलस्यार्चिर्मनस्तस्यां समादधत् ॥ ४२ ॥  
रामेण सह निश्चित्य केशवस्तु महाबलः ।  
तत्प्रमाथेऽकरोद्बुद्धिं वृष्णिभिः प्रणिधाय च ॥ ४३ ॥  
कृते तु देवताकार्ये निष्क्रामन्तीं सुरालयात् ।  
उन्मथ्य सहसा कृष्णः स्वं निनाय रथोत्तमम् ॥ ४४ ॥  
वृक्षमुत्पाट्य रामोऽपि जघानापततः परान् ।  
समनह्यन्त दाशार्हास्तदाज्ञप्ताश्च सर्वशः ॥ ४५ ॥  
ते रथैर्विविधाकारैः समुच्छ्रितमहाध्वजैः ।  
वाजिभिर्वारणैश्चैव परिवव्रुर्हलायुधम् ॥ ४६ ॥  
आदाय रुक्मिणीं कृष्णो जगामाशु पुरीं प्रति ।  
रामे भारं तमासज्य युयुधाने च वीर्यवान् ॥ ४७ ॥  
अक्रूरे विपृथौ चैव गदे च कृतवर्मणि ।  
चक्रदेवे सुदेवे च सारणे च महाबले ॥ ४८ ॥  
निवृत्तशत्रौ विक्रान्ते भङ्गकारे विदूरथे ।  
उग्रसेनात्मजे कङ्के शतद्युम्ने च केशवः ॥ ४९॥  
राजाधिदेवे मृदुरे प्रसेने चित्रके तथा ।  
अतिदान्ते बृहद्दुर्गे श्वफल्के सत्यके पृथौ ॥ 2.59.५० ॥  
वृष्ण्यन्धकेषु चान्येषु मुख्येषु मधुसूदनः ।  
गुरुमासज्य तं भारं ययौ द्वारवतीं प्रति ॥ ५१ ॥  
दन्तवक्त्रो जरासंधः शिशुपालश्च वीर्यवान् ।  
संनद्धा निर्ययुः क्रुद्धा जिघांसन्तो जनार्दनम् ॥ ५२ ॥  
अङ्गवङ्गकलिङ्गैश्च सार्द्धं पौण्ड्रैश्च वीर्यवान् ।  
निर्ययौ चेदिराजस्तु भ्रातृभिः स महारथैः ॥ ५३ ॥  
तान् प्रत्यगृह्णन् संरब्धा वृष्णिवीरा महारथाः ।  
संकर्षणं पुरस्कृत्य वासवं मरुतो यथा ॥ ५४ ॥  
आपतन्तं हिं वेगेन जरासंधं महाबलम् ।  
षड्भिर्विव्याध नाराचैर्युयुधानो महामृधे ॥ ५५ ॥  
अक्रूरो दन्तवक्त्रं तु विव्याध नवभिः शरैः ।  
तं प्रत्यविद्ध्यत् कारूषो बाणैर्दशभिराशुगैः ॥ ५६ ॥  
विपृथुः शिशुपालं तु शरैर्विव्याध सप्तभिः ।  
अष्टभिः प्रत्यविद्ध्यत् तं शिशुपालः प्रतापवान्॥ ५७ ॥  
गवेषणस्तु चैद्यं तु षडभिर्विव्याध मार्गणैः ।  
अतिदान्तस्तथाष्टाभिर्बृहद्दुर्गश्च पञ्चभिः ॥ ५८ ॥  
प्रतिविव्याध तांश्चैद्यः पञ्चभिः पञ्चभिः शरैः ।  
जघानाश्वांश्च चतुरश्चतुर्भिर्विपृथोः शरैः ॥ ५९ ॥  
बृहद्दुर्गस्य भल्लेन शिरश्चिच्छेद चारिहा ।  
गवेषणस्य सूतं तु प्राहिणोद् यमसादनम् ॥ 2.59.६० ॥  
हताश्वं तु रथं त्यक्त्वा विपृथुस्तु महाबलः ।  
आरुरोह रथं शीघ्रं बृहद्दुर्गस्य वीर्यवान् ॥ ६१ ॥  
विपृथोः सारथिश्चापि गवेषणरथं द्रुतम् ।  
आरुह्य जवनानश्वान् नियन्तुमुपचक्रमे ॥ ६२ ॥  
ते क्रुद्धाः शरवर्षेण सुनीथं समवाकिरन् ।  
नृत्यन्तं रथमार्गेषु चापहस्ताः कलापिनः ॥ ६३ ॥  
चक्रदेवो दन्तवक्त्रं बिभेदोरसि पत्रिणा ।  
षड्रथं पञ्चभिश्चैव विव्याध युधि मार्गणैः ॥ ६४ ॥  
ताभ्यां स विद्धो दशभिर्बाणैर्मर्मातिगैः शितैः ।  
ततो बली चक्रदेवं बिभेद दशभिः शरैः ॥ ६५ ॥  
पञ्चभिश्चापि विव्याध सोऽपि दूराद्विदूरथम् ।  
विदूरथोऽपि तं षड्भिर्विव्याधाजौ शितैः शरैः ॥ ६६ ॥  
त्रिंशता प्रत्यविध्यत् तं बली बाणैर्महाबलम् ।  
कृतवर्मा बिभेदाजौ राजपुत्रं त्रिभिः शरैः ॥ ६७ ॥  
न्यहनत् सारथिं चास्य ध्वजं चिच्छेद सोच्छ्रितम् ।  
प्रतिविव्याध तं क्रुद्धः पौण्ड्रः षड्भिः शिलीमुखैः ॥६८॥  
धनुश्चिच्छेद चाप्यस्य भल्लेन कृतवर्मणः ।  
निवृत्तशत्रुः कालिङ्गं बिभेद निशितैः शरैः ।  
तोमरेणांसदेशे तं निर्बिभेद कलिङ्गराट् ॥ ६९ ॥  
गजेनासाद्य कङ्कस्तु गजमङ्गस्य वीर्यवान् ।  
तोमरेण बिभेदाङ्गं बिभेदाङ्गश्च तं शरैः ॥ 2.59.७० ॥  
चित्रकश्च श्वफल्कश्च सत्यकश्च महारथः ।  
कलिङ्गस्य तथानीकं नाराचैर्बिभिदुः शतैः ॥ ७१ ॥  
तं निसृष्टद्रुमेणाजौ वङ्गराजस्य कुञ्जरम् ।  
जघान रामः संक्रुद्धो वङ्गराजं च संयुगे ॥ ७२ ॥  
तं हत्वा रथमारुह्य धनुरादाय वीर्यवान् ।  
संकर्षणो जघानोग्रैर्नाराचैः कैशिकान् बहून् ॥ ७३ ॥  
षड्भिर्निहत्य कारूषान् महेष्वासान् स वीर्यवान् ।  
शतं जघान संक्रुद्धो मागधानां महाबले ॥ ७४ ॥  
निहत्य तान् महाबाहुर्जरासंधं ततोऽभ्ययात् ।  
तमापतन्तं विव्याध नाराचैर्मागधस्त्रिभिः ॥ ७५ ॥  
तं बिभेदाष्टभिः क्रुद्धो नाराचैर्मुसलायुधः ।  
चिच्छेद चास्य भल्लेन ध्वजं हेमपरिष्कृतम् ॥ ७६ ॥  
तद् युद्धमभवद् घोरं तेषां देवासुरोपमम् ।  
सृजतां शरवर्षाणि निघ्नतामितरेतरम् ॥ ७७ ॥  
गजैर्गजा हि संक्रुद्धाः संनिपेतुः सहस्रशः ।  
रथै रथाश्च संरब्धाः सादिनश्चापि सादिभिः ॥ ७८ ॥  
पदातयः पदातींश्च शक्तिचर्मासिपाणयः ।  
छिन्दन्तश्चोत्तमाङ्गानि विचेरुर्युधि ते पृथक् ॥ ७९ ॥  
असीनां पात्यमानानां कवचेषु महास्वनः ।  
शराणां पततां शब्दः पक्षिणामिव शुश्रुवे ॥ 2.59.८० ॥  
भेरीशङ्खमृदङ्गानां वेणूनां च मृधे ध्वनिम् ।  
जुगूह घोषः शस्त्राणां ज्याघोषश्च महात्मनाम् ॥ ८१ ॥  
इति श्रीमहाभारते खिलभागे हरिवंशे विष्णुपर्वणि रुक्मिणीहरणे एकोनषष्टितमोऽध्यायः ॥ ५९ ॥