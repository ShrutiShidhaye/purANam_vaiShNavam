+++
title = "०५२"

+++
वैशम्पायन उवाच  
ततः प्रयाते वसुदेवपुत्रे नराधिपा भूषणभूषिताङ्गाः ।  
सभां समाजग्मुः सुरेन्द्रकल्पाः प्रबोधनार्थं गमनोत्सवास्ते ॥ १ ॥  
सभागतान् सोमरविप्रकाशान् सुखोपविष्टान् रुचिरासनेषु ।  
समीक्ष्य राजा सुनयार्थवादी जगाद वाक्यं नरराजसिंहः ॥ २ ॥  
स्वयंवरकृतं दोषं विदित्वा वो नराधिपाः ।  
क्षन्तव्यो मम वृद्धस्य दुर्दग्धस्य फलोदयम् ॥ ३ ॥  
वैशम्पायन उवाच  
एवमाभाष्य तान् सर्वान् सत्कृत्य च यथाविधि ।  
ततो विसर्जयामास नृपांस्तान् मध्यदेशजान् ॥ ४ ॥  
पूर्वपश्चिमजांश्चैव उत्तरापथिकानपि ।  
येऽपि सर्वे महेष्वासाः प्रहृष्टमनसो नराः ॥ ५ ॥  
यथार्हेण च सम्पूज्य जग्मुस्ते नरपुङ्गवाः ।  
जरासंधः सुनीथश्च दन्तवक्त्रश्च वीर्यवान् ॥ ६ ॥  
शाल्वः सौभपतिश्चैव महाकूर्मश्च पार्थिवः ।  
क्रथकैशिकमुख्याश्च नृपाः प्रवरवंशजाः ॥ ७ ॥  
वेणुदारिश्च राजर्षिः काश्मीराधिपतिस्तथा ।  
एते चान्ये च बहवो दक्षिणापथिका नृपाः ॥ ८ ॥  
श्रोतुकामा रहो वाक्यं स्थिता वै भीष्मकान्तिके ।  
तान् वै समीक्ष्य राजेन्द्रः स राजा भीष्मको बली ॥९॥  
स्नेहपूर्णेन मनसा स्थितांस्तानवनीश्वरान् ।  
त्रिवर्गसहितं श्लक्ष्णं षड्गुणालंकृतं शुभम् ॥ 2.52.१० ॥  
उवाच नयसम्पन्नं स्निग्धगम्भीरया गिरा ।  
भीष्मक उवाच  
भवतामवनीशानां समालोक्य नयान्वितम ॥ ११ ॥  
वचनं व्याहृतं श्रुत्वा कृतवान् कार्यमीदृशम् ।  
सद्भिर्भवद्भिः क्षन्तव्यं वयं नित्यापराधिनः ॥ १२ ॥  
वैशम्पायन उवाच  
एवमुक्त्वा तु राजा स भीष्मको नयकोविदः ।  
उवाच सुतमुद्दिश्य वचनं राजसंसदि ॥ १३ ॥  
भीष्मक उवाच  
पुत्रस्य चेष्टामालोक्य त्रासाकुलितलोचनः ।  
मन्ये बालानिमाँल्लोकान् स एष पुरुषः परः ॥ १४ ॥  
कीर्तिः कीर्तिमतां श्रेष्ठो यशश्च विपुलं तथा ।  
स्थापितं भुवि मर्त्येऽस्मिन् स्वबाहुबलमूर्जितम् ॥ १५॥  
धन्या खलु महाभागा देवकी योषितां वरा ।  
पुत्रं त्रिभुवनश्रेष्ठं कृत्वा गर्भेण केशवम् ॥ १६ ॥  
कृष्णं कमलपत्राक्षं श्रीपुञ्जममरार्चितम् ।  
नेत्राभ्यां स्नेहपूर्णाभ्यां वीक्षते मुखपङ्कजम् ॥ १७ ॥  
वैशम्पायन उवाच  
एवं लालप्यमानं तु राजानं राजसंसदि ।  
उवाच श्लक्ष्णया वाचा शाल्वराजो महाद्युतिः ॥ १८ ॥  
शाल्व उवाच  
अलं खेदेन राजेन्द्र सुताय रिपुमर्दिने ।  
क्षत्रियस्य रणे राजन् ध्रुवं जयपराजयौ ॥ १९ ॥  
नियता गति मर्त्यानामेष धर्मः सनातनः ।  
बलकेशवयोरन्यस्तृतीयः कः पुमानिह ॥ 2.52.२० ॥  
रणे योधयितुं शक्तस्तव पुत्रं महाबलम् ।  
रथातिरथवृन्दानामेक एव रणाजिरे ॥ २१ ॥  
रिपून् बाधयितुं शक्तो धनुर्गृह्य महाभुजः ।  
भार्गवास्त्रं महारौद्रं देवैरपि दुरासदम् ॥ २२ ॥  
सृजतो बाहुवीर्येण कः पुमान् प्रसहिष्यति ।  
अयं तु पुरुषः कृष्णो ह्यनादिनिधनोऽव्ययः ॥ २३॥  
तं विजेता नृलोकेऽस्मिन् नापि शूलधरः स्वयम् ।  
तव पुत्रो महाराज सर्वशास्त्रार्थतत्त्ववित् ॥ २४ ॥  
विदित्वा देवमीशानं न योधयति केशवम् ।  
अद्य तस्य रणे जेता यवनाधिपतिर्नृप ॥ २५॥  
स कालयवनो नाम अवध्यः केशवस्य ह ।  
तप्त्वा सुदारुणं घोरं तपः परमदुश्चरम् ॥ २६ ॥  
रुद्रमाराधयामास द्वादशाब्दानयोऽशनः ।  
पुत्रकामेन मुनिना तोष्य रुद्रात्सुतो वृतः ॥ २७ ॥  
माथुराणामवध्योऽयं भवेदिति च शङ्करात् ।  
एवमस्त्विति रुद्रोऽपि प्रददौ मुनये सुतम् ॥ २८ ॥  
एवं गार्ग्यस्य तनयः श्रीमान् रुद्रवरोद्भवः ।  
माथुराणामवध्योऽयं मथुरायां विशेषतः ॥ २९ ॥  
कृष्णोऽपि बलवानेष माथुरो जातवानयम् ।  
स जेष्यति रणे कृष्णं मथुरायां समागतः ॥ 2.52.३० ॥  
मन्यध्वं यदि वा युक्तां नृपा वाचं मयेरिताम् ।  
तत्र दूतं विसृजध्वं यवनेन्द्रपुरं प्रति ॥ ३१ ॥  
वैशम्पायन उवाच  
श्रुत्वा सौभपतेर्वाक्यं सर्वे ते नृपसत्तमाः ।  
कुर्म इत्यब्रुवन् हृष्टा जरासंधं महाबलम् ॥ ३२ ॥  
स तेषां वचनं क्षुत्वा जरासंधो महीपतिः ।  
बभूव विमना राजन् ब्रह्मणो वचनं स्मरन् ॥ ३३ ॥  
जरासंध उवाच  
मां समाश्रित्य पूर्वस्मिन् नृपा नृपभयार्दिताः ।  
प्राप्नुवन्ति हृतं राज्यं सभृत्यबलवाहनम् ॥ ३४ ॥  
इह संचोद्यते भूपैः परसंश्रयहेतुना ।  
कन्येव स्वपतिद्वेषादन्यं रतिपरायणा ॥ ३५ ॥  
अहो सुबलवद् दैवमशक्यं विनिवर्तितुम् ।  
यदहं कृष्णभीतोऽन्यं संश्रयामि बलाधिकम् ॥ ३६ ॥  
नूनं योगविहीनोऽहं कारयिष्ये पराश्रयम् ।  
श्रेयो हि मरणं मह्यं न चान्यं संश्रये नृपाः ॥ ३७ ॥  
कृष्णो वा बलदेवो वा योवासौ वा नराधिपः ।  
हन्तारं प्रतियोत्स्यामि यथा ब्राह्मप्रचोदितः ॥ ३८ ॥  
एषा मे निश्चिता बुद्धिरेतत्सत् पुरुषव्रतम् ।  
अतोऽन्यथा न शक्तोऽहं कर्तुं परसमाश्रयम् ॥ ३९ ॥  
भवतां साधुवृत्तानामाबाधं न करोति सः ।  
तेन दूतं प्रदास्यामि नृपाणां रक्षणाय वै ॥ 2.52.४० ॥  
व्योममार्गेण यातव्यं यथा कृष्णो न बाधते ।  
गच्छन्तमनुचिन्त्यैवं प्रेषयध्वं नृपोत्तमाः ॥ ४१ ॥  
अयं सौभपतिः श्रीमाननलार्केन्दुविक्रमः ।  
रथेनादित्यवर्णेन प्रयाति स्वपुरं बली ॥ ४२ ॥  
यवनेन्द्रो यथाभ्येति नरेन्द्राणां समागमम् ।  
वचनं च तथास्माभिर्दूत्ये नः कृष्णविग्रहे ॥ ४३ ॥  
वैशम्पायन उवाच  
पुनरेवाब्रवीद् राजा सौभस्य पतिमूर्जितम ।  
गच्छ सर्वनरेन्द्राणां साहाय्यं कुरु मानद ॥ ४४ ॥  
यवनेन्द्रो यथा याति यथा कृष्णं विजेष्यति ।  
यथा वयं च तुष्यामस्तथा नीतिर्विधीयताम् ॥ ४५ ॥  
एवं संदिश्य सर्वांस्तान् भीष्मकं पूज्य धर्मतः ।  
प्रययौ स्वपुरं राजा स्वेन सैन्येन संवृतः ॥ ४६ ॥  
शाल्वोऽपि नृपतिश्रेष्ठस्तांश्च सम्पूज्य धर्मतः ।  
जगामाकाशमार्गेण रथेनानिलरंहसा ॥ ४७ ॥  
तेऽपि सर्वे महीपाला दक्षिणापथवासिनः ।  
अनुव्रज्य जरासंधं गताः स्वनगरं प्रति ॥ ४८ ॥  
भीष्मकः सह पुत्रेण तावुभौ चिन्त्य दुर्नयम ।  
स्वे गृहे न्यवसद् दीनः कृष्णमेवानुचिन्तयन्॥ ४९ ॥  
विदिता रुक्मिणी साध्वी स्वयंवरनिवर्तनम् ।  
कृप्णस्यागमनाद्धेतोर्नृपाणां दोषदर्शनम् ॥2.52.५० ॥  
गत्वा तु सा सखीमध्ये उवाच व्रीडितानना ।  
न चान्येषां नरेन्द्राणां पत्नी भवितुमुत्सहे ।  
कृष्णात् कमलपत्राक्षात्सत्यमेतद् वचो मम ॥ ५१ ॥  
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे द्विपञ्चाशत्तमोऽध्यायः ॥ ५२ ॥