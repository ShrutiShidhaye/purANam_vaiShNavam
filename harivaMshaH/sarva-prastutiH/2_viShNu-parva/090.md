+++
title = "०९०"

+++
वैशम्पायन उवाच  
तेषां क्रीडावसक्तानां यदूनां पुण्यकर्मणाम् ।  
छिद्रमासाद्य दुर्बुद्धिर्देवशत्रुर्दुरासदः ॥ १ ॥  
कन्यां भानुमतीं नाम भानोर्दुहितरं नृप ।  
जहारात्मवधाकाङ्क्षी निकुम्भो नाम दानवः ॥ २ ॥  
अन्तर्हितो मोहयित्वा यदूनां प्रमदाजनम् ।  
मायावी मायया राजन् पूर्ववैरमनुस्मरन् ॥ ३ ॥  
भ्रातुर्हिं वज्रनाभस्य तस्य कन्या प्रभावती ।  
प्रद्युम्नेन हृता वीर वज्रनाभस्तथा हतः ॥ ४ ॥  
भानोरेव तथारण्ये वसत्यवसरेण हि ।  
अस्वाधीने दुराधर्षे छिद्रज्ञो दानवाधमः ॥ ५ ॥  
कन्यापुरे महानादः सहसा समुपस्थितः ।  
तस्यां ह्रियन्त्यां कन्यायां रुदन्त्यां समितिंजय ॥ ६ ॥  
वसुदेबाहुकौ वीरौ दंशितौ निर्गतावुभौ ।  
आर्तनादमुपश्रुत्य भानोः कन्यापुरे तदा ॥ ७ ॥  
न दृष्टिगोचरे तौ तु ददृशातेऽपकारिणम्।  
तथैव दंशितौ यातौ यत्र कृष्णो महाबलः ॥ ८ ॥  
श्रुतार्थः स्वं विमानं तदारुरोह जनार्दनः ।  
पार्थेन सहितस्तार्क्ष्यं नागशत्रुमरिंदमः ॥ ९ ॥  
रथी त्वमनुगच्छेति संदिश्य मकरध्वजम् ।  
त्वरेति गरुडं वीरः संदिदेश च काश्यपम् ॥ 2.90.१० ॥  
वज्रं नगरमायान्तं निकुम्भं रणदुर्जयम् ।  
पार्थकृष्णौ महात्मानावासेदतुररिंदमौ ॥ ११ ॥  
प्रद्युम्नश्च महातेजा मायिनां प्रवरो नृप ।  
निकुम्भश्चाथ तान् दृष्ट्वा त्रिधाऽऽत्मानमथाकरोत्॥१२॥  
तान् सर्वान् योधयामास निकुम्भः प्रहसन्निव ।  
बहुकण्टकगुर्वीभिर्गदाभिरमरोपमः ॥ १३ ॥  
सव्येनालम्ब्य हस्तेन कन्यां भानुमतीं नृप ।  
दक्षिणेनाथ हस्तेन गदया प्राहरत् पुनः ॥ १४ ॥  
कन्यार्थं न च कृष्णौ वा कामो वा नृपसत्तम ।  
निर्दयं प्रहरन्ति स्म निकुम्भे च महासुरे ॥ १५ ॥  
समर्थास्ते महात्मानः शत्रुं हन्तुं दुरासदाः ।  
निशश्वसुर्नरपते दयाभारावपीडिताः ॥ १६ ॥  
श्रेष्ठो धनुष्मतां पार्थः सर्वथा कुशलो युधि ।  
नागोष्ट्रविधिना दैत्यं शरपङ्क्त्या जघान ह ॥ १७ ॥  
ते तु वैतस्तिकैर्बाणैर्विविधान् दानवान् युधि ।  
न कन्यां कलया युक्त्या शिक्षया च महीपते ॥ १८ ॥  
ततः स कन्यया सार्द्ध तत्रैवान्तरधीयत ।  
आसुरीमाश्रितो मायां न च तां वेत्ति कश्चन ॥ १९ ॥  
तं कृष्णौ रौक्मिणेयश्च पृष्ठतोऽनुययुस्तदा ।  
हारितः शकुनो भूत्वा तस्थावथ महासुरः ॥ 2.90.२० ॥  
तं बाणैः पुनरेवाथ वीरो भूयो धनंजयः ।  
वैतस्तिकैर्मर्मभिद्भिः कन्यां रक्षन्नताडयत् ॥ २१ ॥  
स इमां पृथिवीं कृत्स्नां सप्तद्वीपां महासुरः ।  
बभ्रामानुगतश्चैव तैर्वीरैररिमर्दनः ॥ २२ ॥  
गोकर्णस्योपरिष्टात्तु पर्वतस्य महासुरः ।  
पपात वेलां गङ्गायाः पुलिने सह कन्यया ॥ २३ ॥  
न देवा नासुराश्चापि लङ्घयन्ति तपोधनाः ।  
गोकर्णं तेजसा गुप्तं महादेवस्य भारत ॥ २४ ॥  
एतदन्तरमासाद्य प्रद्युम्नः शीघ्रविक्रमः ।  
कन्यां भानुमतीं भैमो जग्राह रणदुर्जयः ॥ २५ ॥  
असुरः सोऽर्दितो राजन् कृष्णाभ्यां निशितैः शरैः ।  
त्यक्त्वाथोत्तरगोकर्णं निकुम्भो दक्षिणां दिशम् ।  
जगाम पृष्ठतो यातौ कृष्णौ तार्क्ष्यगतौ तदा ॥ २६ ॥  
विवेश षट्पुरं चैव ज्ञातीनामालयं तदा ।  
तत्र वीरौ गुहाद्वारि कृष्णौ रात्रै तदोषतुः ॥ २७ ॥  
रौक्मिणेयोऽपि कृष्णेन संदिष्टो द्वारकां पुरीम्।  
अनयद् भानुतनया प्रहृष्टेनान्तरात्मना ॥ २८ ॥  
नयित्वा चाययौ वीरः षट्पुरं दानवाकुलम् ।  
ददर्श च गुहाद्वारि कृष्णौ भीमपराक्रमौ ॥ २९ ॥  
ऊषतुर्द्वारमाक्रम्य षटपुरस्य महाबलौ ।  
कृष्णौ प्रद्युम्नसहितौ निकुम्भवधकाङ्क्षक्षिणौ ॥ 2.90.३० ॥  
ततोऽनन्तरमेतस्माद् बिलादतिबलस्तदा ।  
निर्जगाम बली योद्धुं निकुम्भो भीमविक्रमः ॥ ३१ ॥  
तस्य निर्गच्छतस्तस्माद् बिलात्पार्थो विशाम्पते ।  
रुरोध सर्वतो मार्गं शरैर्गाण्डीवनिःसृतैः ॥ ३२ ॥  
सोऽभिसृत्य गदां घोरामुद्यम्य बहुकण्टकाम् ।  
शिरस्यताडयत् पार्थं निकुम्भो बलिनां वरः ॥ ३३ ॥  
अदृष्टेनाहतो वीरः शिरस्यथ मुमोह सः ।  
गदयाभिहते पार्थे रक्तं वमति मुह्यति ॥ ३४ ॥  
हसित्वा सोऽसुरो दृप्तो रौक्मिणेयमताडयत् ।  
तं प्राङ्मुखमुखं वीरं मायावी मायिनां वरम् ।  
अदृष्टेनाहतो वीरः शिरस्यथ मुमोह सः ॥ ३५ ॥  
तयागतौ तु दृष्ट्वा तौ मुह्यमानौ सुताडितौ ।  
अभिदुद्राव गोविन्दो निकुम्भं क्रोधमूर्छितः ॥ ३६ ॥  
कौमोदकीं समुद्यम्य गदपूर्वोद्भवो गदाम् ।  
तावन्योन्यं दुराधर्षौ गर्जन्तावभिपेततुः ॥ ३७ ॥  
ऐरावतगतः शक्रः सर्वैर्देवगणैः सह ।  
ददर्श तन्महायुद्धं घोरं देवासुरं तदा ॥ ३८ ॥  
दृष्ट्वा देवान् हृषीकेशश्चित्रैर्युद्धैररिंदमः ।  
इयेष दानवं हन्तुं देवानां हितकाम्यया ॥ ३९ ॥  
स मण्डलानि चित्राणि दर्शयामास केशवः ।  
कौमोदकीं महाबाहुर्लालयन् युद्धकोविदः ॥ 2.90.४० ॥  
तथैवासुरमुख्योऽपि गदां तां बहुकण्टकाम् ।  
शिक्षया भ्रामयाणोऽथ मण्डलानि चचार ह ॥ ४१ ॥  
वृषभाविव गर्जन्तौ बृहन्ताविव कुञ्जरौ ।  
इषितान्तरमासाद्य क्रुद्धौ शालावृकाविव ॥ ४२ ।  
आजघान निकुम्भस्तु गदया गदपूर्वजम् ।  
स्पष्टाष्टघंटया वीर नादं मुक्त्वातिदारुणम् ॥ ४३ ॥  
तत्कालमेव कृष्णोऽपि भ्रामयित्वा महागदाम् ।  
निकुम्भमूर्द्धनि तदा पातयामास भारत ॥ ४४ ॥  
अवष्टभ्य मुहूर्तं तु हरिः कौमोदकीं गदाम् ।  
तस्थौ जगद्गुरुर्धीमान् मुमोह पतितः क्षितौ ॥ ४५ ॥  
हाहाभूतं जगत् सर्वं तत्कालमभवत् तदा ।  
तथागते वासुदेवे नरदेव महात्मनि ॥ ४६ ॥  
आकाशगङ्गातोयेन शीतेन च सुगन्धिना ।  
सिषेचामृतमिश्रेण कृष्णं देवेश्वरः स्वयम् ॥ ४७ ॥  
नूनमात्मेच्छया कृष्णस्तथा चक्रे सुरोत्तमः ।  
को हि शक्तो महात्मानं युद्धे मोहयितुं हरिम् ॥ ४८ ॥  
कृष्णः प्रत्यागतप्राणश्चक्रमुद्यम्य भारत ।  
प्रतीच्छेति दुरात्मानमुवाच रिपुनाशनः ॥ ४९ ॥  
निकुम्भोऽप्यतिमायावी उत्पपात दुरासदः ।  
शरीरं तत् परित्यज्य न तु तं वेत्ति केशवः ॥ 2.90.५० ॥  
मुमूर्षति मृतो वायमिति मत्वा जनार्दनः ।  
ररक्ष स्मरमाणोऽथ वीरो वीरव्रतं विभो ॥ ५१ ॥  
अथ प्रद्युम्नकौन्तेयावागतौ लब्धचेतनौ ।  
स्थितौ नारायणाभ्याशे निकुम्भवधनिश्चितौ ॥ ५२ ॥  
प्रद्युम्नोऽप्यथ मायावी विदितः कृष्णमब्रवीत् ।  
निकुम्भस्तात नास्त्यत्र गतः क्वापि सुदुर्मतिः ॥ ५३ ॥  
प्रद्युम्नेनैवमुक्ते तु तन्ननाश कलेवरम् ।  
प्रजहासाथ भगवानर्जुनेन सह प्रभुः ॥ ५४ ॥  
तदायुतसहस्राणि निकुम्भानां जनाधिप ।  
ददृशुस्ते ततो वीराः क्षितौ दिवि च सर्वतः ॥ ५५ ॥  
सहस्राण्येव कृष्णं तु तथा पार्थमरिंदम ।  
रौक्मिणेयं तथा वीरं तदद्भुतमिवाभवत् ॥ ५६ ॥  
पाण्डवस्य धनुः केचित्केचिदस्य महाशरान् ।  
अन्येऽस्य जगृहुर्हस्तावन्ये पादौ महासुराः ॥ ५७ ॥  
एवं ग्रहाय तं वीरमगमंस्ते विहायसि ।  
पार्थानामपि कोट्यस्तु गृहीतानां तदाभवन् ॥ ५८ ॥  
नान्तं ददर्श कृष्णश्च कार्ष्णिश्च रिपुनाशनौ ।  
विच्छिद्य तौ शरैर्वीरौ निकुम्भं पार्थवर्जितौ ॥ ५९ ॥  
एकैकस्तु द्विधा च्छिन्नो द्वेधा भवति भारत ।  
दिव्यज्ञानस्तदा कृष्णो भगवाननुदृष्टवान् ॥ 2.90.६० ॥  
निकुम्भं तत्त्वतश्चापि ददर्श मधुसूदनः ।  
स्रष्टारं सर्वमायानां हर्तारं फाल्गुनस्य च ॥ ६१ ।  
स चक्रेण शिरस्तस्य चकर्तासुरसूदनः ।  
पश्यतां सर्वभूतानां भूतभव्यभवो हरिः ॥ ६२ ॥  
स मुक्त्वा फाल्गुनं राजञ्छिन्ने शिरसि भारत ।  
पपातासुरमुख्योऽथ च्छिन्नमूल इव द्रुमः ॥ ६३ ॥  
अथाकाशगतं पार्थं पतमानं विहायसः ।  
कृष्णवाक्येन जग्राह कार्ष्णिर्वियति मानद ॥ ६४ ॥  
निकुम्भे पतिते भूमौ समाश्वास्य धनंजयम् ।  
जगाम द्वारकां देवः पार्थकामसमन्वितः ॥ ६५ ॥  
समियाय दशार्होऽथ द्वारकां मुदितो विभुः ।  
नारदं च महात्मानं ववन्दे यदुनन्दनः ॥ ६६ ॥  
नारदोऽथ महातेजा भानुं यादवमब्रवीत् ।  
भानो मा कार्षीर्मन्युं त्वं श्रूयतां भैमनन्दन ॥ ६७ ॥  
क्रीडन्त्या रैवतोद्याने दुर्वासाः कोपितोऽनया ।  
स शशाप ततो रोषान्मुनिर्दुहितरं तव ॥ ६८ ॥  
अतिदुर्ललितैः कन्या शत्रुहस्तं गमिष्यति ।  
सुतार्थे ते मया सार्द्धं मुनिभिः स प्रसादितः ॥ ६९ ॥  
बालां व्रतवतीं कन्यामनागसमिमां मुने ।  
शप्तवानसि धर्मज्ञ कथं धर्मभृतां वर ।  
अनुग्रहं विधत्स्वात्र वयं विज्ञापयामहे ॥ 2.90.७० ॥  
अस्माभिरेवमुक्तस्तु दुर्वासा भैमनन्दन ।  
उवाचाधोमुखो भूत्वा मुहूर्तं कृपयान्वितः ॥ ७१ ॥  
यदवोचमहं वाक्यं तत् तथा न तदन्यथा ।  
रिपुहस्तमवश्यं हि गमिष्यति न संशयः ॥ ७२ ॥  
अदूषिता नु धर्मेण भर्तारमुपलप्स्यति ।  
बहुपुत्रा बहुधना सुभगा च भविष्यति ॥ ७३ ॥  
सुगन्धगन्धा च सदा कुमारी च पुनः पुनः ।  
न च शोकमिमं घोरं तन्वङ्गी धारयिष्यति ॥ ७४ ॥  
एवं भानुमती वीर सहदेवाय दीयताम् ।  
श्रद्दधानः स शूरश्च धर्मशीलश्च पाण्डवः ॥ ७५ ॥  
ततो भानुमतीं भानुर्ददौ माद्रीसुताय वै ।  
सहदेवाय धर्मात्मा नारदस्य वचः स्मरन् ॥ ७६ ॥  
आनीतः सहदेवश्च प्रेषितश्चक्रपाणिना ।  
विवाहे च तदा वृत्ते सभार्यः स पुरीं गतः ॥ ७७ ॥  
इमं कृष्णस्य विजयं यः पठेच्छृणुयादथ ।  
विजयं सर्वकृत्येषु श्रद्दधानो लभेन्नरः ॥ ७८ ॥  
इति श्रीमहाभारते खिलभागे हरिवंशे विष्णुपर्वणि भानुमतीहरणे निकुम्भवधो नाम नवतितमोऽध्यायः ॥ ९० ॥