+++
title = "१२२"

+++
वैशम्पायन उवाच  
ततस्तूर्यनिनादैश्च शङ्खानां च महास्वनैः ।  
बन्दिमागधसूतानां स्तवैश्चापि सहस्रशः ॥ १ ॥  
स तून्मुखैर्जयाशीर्भिः स्तूयमानो हि मानवैः ।  
बभार रूपं सोमार्कशुक्राणां प्रतिमं तदा ॥ २ ॥  
अतीव शुशुभे रूपं व्योम्नि तस्योत्पतिष्यतः ।  
वैनतेयस्य भद्रं ते बृंहितं हरितेजसा । ३ ॥  
अथाष्टबाहुः कृष्णस्तु पर्वताकारसंनिभः ।  
विबभौ पुण्डरीकाक्षो विकाङ्क्षन् बाणसंक्षयम् ॥ ४ ॥  
असिचक्रगदाबाणा दक्षिणं पार्श्वमास्थिताः ।  
चर्म शार्ङ्गं तथा वज्रं शङ्खं चैवास्य वामतः ॥ ५ ॥  
शीर्षाणां वै सहस्रं तु विहितं शार्ङ्गधन्वना ।  
सहस्रं चैव कायानां वहन् संकर्षणस्तदा ॥ ६ ॥  
श्वेतप्रहरणोऽधृष्यः कैलास इव शृङ्गवान् ।  
प्रस्थितो गरुडेनाथ उद्यन्निव निशाकरः ॥ ७ ॥  
सनत्कुमारस्य वपुः प्रादुरासीन्महात्मनः।  
प्रद्युम्नस्य महाबाहोः संग्रामे विक्रमिष्यतः॥८॥  
स पक्षबलविक्षेपैर्विधुन्वन् पर्वतान् बहून् ।  
जगाम मार्गे बलवान् वातस्य प्रतिषेधयन् ॥ ९ ॥  
अथ वायोरतिगतिमास्थाय गरुडस्तदा ।  
सिद्धचारणसंघानां शुभं मार्गमवातरत् ॥ 2.122.१० ॥  
अथ रामोऽब्रवीद् वाक्यं कृष्णमप्रतिमं रणे ।  
स्वाभिः प्रभाभिर्हीनाः स्म कृष्ण कस्मादपूर्ववत्॥ ११ ॥  
सर्वे कनकवर्णाभाः संवृत्ताः स्म न संशयः ।  
किमिदं ब्रूहि नस्तत्त्वं किं मेरोः पार्श्वगा वयम् ॥ १२ ॥  
श्रीभगवानुवाच  
मन्ये बाणस्य नगरमभ्यासस्थमरिंदम ।  
रक्षार्थं तस्य निर्यातो वह्निरेष स्थितो ज्वलन् ॥ १३ ॥  
अग्नेराहवनीयस्य प्रभया स्म समाहताः ।  
तेन नो वर्णवैरूप्यमिदं जातं हलायुध ॥ १४ ॥  
श्रीराम उवाच  
यदि स्म संनिकर्षस्था यदि निष्प्रभतां गताः ।  
तद् विधत्स्व स्वयं बुद्ध्या यदत्रानन्तरं हितम् ॥ १५ ॥  
श्रीभगवानुवाच  
कुरुष्व वैनतेय त्वं यच्च कार्यमनन्तरम् ।  
त्वया विधाने विहिते करिष्याम्यहमुत्तमम् ॥ १६ ॥  
वैशम्पायन उवाच  
एतच्छ्रुत्वा तु गरुडो वासुदेवस्य भाषितम् ।  
चक्रे मुखसहस्रं हि कामरूपी महाबलः ॥ १७ ॥  
गङ्गामुपागमत् तूर्णं वैनतेयो महाबलः ।  
आप्लुत्याकाशगङ्गायामापीय सलिलं बहु ॥ १८ ॥  
प्रववर्षोपरि गतो वैनतेयः प्रतापवान् ।  
तेनाग्निं शमयामास बुद्धिमान् विनतात्मजः ॥ १९ ॥  
अग्निराहवनीयस्तु ततः शान्तिमुपागमत्।  
तं दृष्ट्वाहवनीयं तु शान्तमाकाशगङ्गया ।  
परमं विस्मयं गत्वा सुपर्णो वाक्यमव्रवीत् ॥ 2.122.२० ॥  
अहो वीर्यमथाग्नेस्तु यो दहेद् युगसंक्षये ।  
यथेह वर्णवैरूप्यं चक्रे कृष्णस्य धीमतः ॥ २१ ॥  
त्रयस्त्रयाणां लोकानां पर्याप्ता इति मे मतिः ।  
कृष्णः संकर्षणश्चैव प्रद्युम्नश्च महाबलः ॥२२ ॥  
ततः प्रशान्ते दहने सम्प्रतस्थे स पक्षिराट् ।  
स्वपक्षबलविक्षेपं कुर्वन् घोरं महास्वनम् ॥ २३ ॥  
तं दृष्ट्वा विस्मयं तत्र रुद्रस्यानुचराग्नयः ।  
आस्थिता गरुडं ह्येते नानारूपा भयावहाः ॥ २४ ॥  
किमर्थमिह सम्प्राप्ताः के वापीमे जनास्त्रयः ।  
निश्चयं नाधिगच्छन्ति ते गिरिव्रजवह्नयः ॥ २५ ॥  
प्रावर्तयंश्च संग्रामं तैस्त्रिभिः सह यादवैः ।  
तेषां युद्धप्रसक्तानां संनादः सुमहानभूत्॥ २६ ॥  
तं च श्रुत्वा महानादं सिंहानामिव गर्जताम्।  
अथाङ्गिराः स्वपुरुषं प्रेषयामास बुद्धिमान्॥२७॥  
यत्र तद् वर्तते युद्धं तत्र गच्छस्व मा चिरम् ॥  
दृष्ट्वा तत् सर्वमागच्छ इत्युक्तः प्रहितस्त्वरन्॥२८॥  
तथेत्युक्त्वा स तद् युद्धं वर्तमानमवैक्षत ।  
अग्नीनां वासुदेवेन संसक्तानां महामृधे ॥ २९॥  
ते जातवेदसः सर्वे कल्माषः कुसुमस्तथा ।  
दहनः शोषणश्चैव तपनश्च महाबलः ॥ 2.122.३०॥  
स्वाहाकारस्य विषये प्रख्याताः पञ्च वह्नयः ।  
अथापरे महाभागाः स्वैरनीकैर्व्यवस्थिताः॥३१॥  
पिठरः पतगः स्वर्णः श्वागाधो भ्राज एव च।  
स्वधाकाराश्रयाः पञ्च अयुध्यंस्तेऽपि चाग्नयः ॥ ३२ ॥  
ज्योतिष्टोमविभागौ च वषटकाराश्रयौ पुनः ।  
द्वावग्नी सम्प्रयुध्येते महात्मानौ महाद्युती ॥ ३३ ॥  
आग्नेयं रथमास्थाय शरमुद्यम्य भास्वरम्।  
तयोर्मध्येऽङ्गिराश्चैव महर्षिर्विबभौ रणे ॥ ३४ ॥  
स्थितमङ्गिरसं दृष्ट्वा विमुञ्चन्तं शिताञ्छरान् ।  
कृष्णः प्रोवाच संक्रुद्धः स्मयन्निव पुनः पुनः ॥ ३५ ॥  
तिष्ठध्वमग्नयः सर्वे एष वो विदधे भयम् ।  
ममास्त्रतेजसा दग्धा दिशो यास्यथ विद्रुताः ।  
अथाङ्गिरास्त्रिशूलेन दीप्तेन समधावत ॥ ३६ ॥  
आददान इव क्रोधात्कृष्णप्राणान् महामृधे ।  
त्रिशूलं तस्य दीप्तं तु चिच्छेद परमेषुभिः ।  
अर्धचन्द्रैस्तथा तीक्ष्णैर्यमान्तकनिभोपमैः ॥ ३७ ॥  
स्थूणाकर्णेन बाणेन दीप्तेन स महामनाः ।  
विव्याधान्तकतुल्येन वक्षस्यङ्गिरसं ततः ॥ ३८ ॥  
रुधिरौघप्लुतैर्गात्रैरङ्गिरा विह्वलन्निव ।  
विष्टब्धगात्रः सहसा पपात धरणीतले ॥ ३९ ॥  
शेषास्ततोऽग्नयः सर्वे चत्वारो ब्रह्मणः सुताः॥  
आवाहयंस्तदा शीघ्रं बाणस्य पुरमन्तिकात्॥2.122.४०॥  
अथागमत् ततः कृष्णो यत्र बाणपुरं ततः ।  
अथ बाणपुरं दृष्ट्वा दूरात् प्रोवाच नारदः ॥ ४१ ॥  
एतत् तच्छोणितपुरं कृष्ण पश्य महाभुज ।  
अत्र रुद्रो महातेजा रुद्राण्या सहितोऽवसत् ॥ ४२ ॥  
गुहश्च बाणगुप्त्यर्थं सततं क्षेमकारणात् ।  
नारदस्य वचः श्रुत्वा कृष्णः सम्प्रहसन् ब्रवीत्॥ ४३ ॥  
क्षणं चिन्तयतामत्र श्रूयतां च महामुने ।  
यदि वावतरेद् रुद्रो बाणसंरक्षणं प्रति ॥ ४४ ॥  
शक्तितो वयमप्यत्र सह योत्स्याम तेन वै ।  
एवं विवदतोस्तत्र कृष्णनारदयोस्तदा ॥ ४५ ॥  
प्राप्ता निमेषमात्रेण शीघ्रगा गरुडेन ते ।  
ततः शङ्खं समाधाय वदने पुष्करेक्षणः ॥ ४६ ॥  
वायुवेगसमुद्भूतो मेघश्चन्द्रमिवोद्गिरन् ।  
ततः प्रध्माप्य तं शङ्खं भयमुत्पाद्य वीर्यवान् ॥ ४७ ॥  
प्रविवेश पुरं कृष्णो बाणस्याद्भुतकर्मणः ।  
ततः शङ्खप्रणादैश्च भेरीणां च महास्वनैः ॥ ४८ ॥  
बाणानीकानि सहसा संनह्यन्त समन्ततः ।  
ततः किंकरसैन्यं तु व्यादिष्टं समरे भयात् ॥ ४९ ॥  
कोटिशश्चापि बहुशो दीप्तप्रहरणास्तदा ।  
तदसंरुयेयमेकस्थं महाभ्रघनसंनिभम् ॥ 2.122.५० ॥  
नीलाञ्जनचयप्रख्यमप्रमेयमथाक्षयम् ।  
दीप्तप्रहरणाः सर्वे दैत्यदानवराक्षसाः ॥ ५१ ॥  
प्रमाथगणमुख्याश्च अयुध्यन् कृष्णमव्ययम्।  
सर्वतस्तैः प्रदीप्तास्त्रैः सार्चिष्मद्भिरिवाग्निभिः ॥ ५२ ।  
अभ्युपेत्य तदात्युग्रैर्यक्षराक्षसकिन्नरैः ।  
पीयते रुधिरं तेषां चतुर्णामपि संयुगे ॥५३॥  
तद् बलं तु समासाद्य बलभद्रो महाबलः ।  
प्रोवाच वचनं तत्र परस्य बलनाशनः ॥ ५४ ॥  
कृष्ण कृष्ण महाबाहो विधत्स्वैषां महद् भयम् ।  
इति संचोदितः कृष्णो बलभद्रेण धीमता ॥ ५५ ॥  
तेषां वधार्थमाग्नेयं जग्राह पुरुषोत्तमः ।  
अस्त्रमस्त्रविदां श्रेष्ठो यमान्तकसमप्रभः ।  
प्रविधूयासुरगणान् क्रव्यादानस्त्रतेजसा ॥ ५६ ॥  
प्रययौ त्वरया युक्तो यत्र दृश्येत तद् बलम् ।  
शूलपट्टिशशक्त्यृष्टिपिनाकपरिघायुधम् ॥ ५७ ॥  
प्रमाथगणभूयिष्ठं बलं तदभवत् क्षितौ ।  
शैलमेघप्रतीकाशैर्नानारूपैर्भयानकैः ।  
वाहनैः संघशः सर्वे योधास्तत्रावतस्थिरे ॥ ५८ ॥  
वातोद्भूतैरिव घनैर्विप्रकीर्णैरिवाचलैः ।  
शुशुभे तत्र बहुलैरनीकैर्दृढधन्विभिः ॥ ५९ ॥  
मुसलैरसिभिः शूलैर्गदाभिः परिघैस्तथा ।  
अबाधं तदसंख्येयं शुशुभे सर्वतो बलम् ॥ 2.122.६० ॥  
ततः संकर्षणो देवमुवाच मधुसूदनम् ।  
कृष्ण कृष्ण महाबाहो यदेतद् दृश्यते बलम् ।  
श्रीकृष्ण उवाच ममाप्येषैव संजाता बुद्धिरित्यब्रवीच्च तम् ।  
एतैः सह रणे योद्धुमिच्छामि पुरुषोत्तम ॥ ६१ ॥  
ममाप्येषैव संजाता बुद्धिरित्यब्रवीच्च तम्।  
एभिः सह रणे योद्धुमिच्छेयं योधसत्तमैः॥६२॥  
युद्ध्यतः प्राङ्मुखस्यास्तु सुपर्णो वै ममाग्रतः ।  
सव्यपार्श्वे तु प्रद्युम्नस्तथा मे दक्षिणे भवान् ।  
रक्षितव्यमथान्योन्यमस्मिन् घोरे महामृधे ॥ ६३ ॥  
वैशम्पायन उवाच  
एवं ब्रुवन्तस्तेऽन्योन्यमधिरूढाः खगोत्तमम् ।  
गिरिशृँङ्गनिभैर्घोरैर्गदामुसललाङ्गलैः ॥६४ ॥  
युध्यतो रौहिणेयस्य रौद्रं रूपमभूत् तदा ।  
युगान्ते सर्वभूतानां कालस्येव दिधक्षतः ॥ ६५॥  
आकृष्य लाङ्गलाग्रेण मुसलेनावपोथयत् ।  
चचारातिबलो रामो युद्धमार्गविशारदः ॥ ६६ ॥  
प्रद्युम्नः शरजालैस्तान् समन्तात् पर्यवारयत् ।  
दानवान्पुरुषव्याघ्रो युद्धयमानान्महाबलः ॥ ६७ ॥  
स्निग्धाञ्जनचयप्रख्यः शङ्खचक्रगदाधरः ।  
प्रध्माय बहुशः शङ्खमयुध्यत जनार्दनः ॥ ६८ ।  
पक्षप्रहारनिहता नखतुण्डाग्रदारिताः ।  
नीता वैवस्वतपुरं वैनतेयेन धीमता ॥ ६९ ॥  
तैर्हन्यमानं दैत्यानामनीकं भीमविक्रमम् ।  
अभज्यत तदा संख्ये बाणवर्षसमाहतम् ॥ 2.122.७० ॥  
भज्यमानेष्वनीकेषु त्रातुकामः समभ्ययात्।  
ज्वरस्त्रिपादस्त्रिशिराः षड्भुजो नवलोचनः ॥ ७१ ॥  
भस्मप्रहरणो रौद्रः कालान्तकयमोपमः ।  
नदन् मेघसहस्रेण तुल्यो निर्घातनिःस्वनः ॥ ७२ ॥  
निःश्वसञ्जृम्भमाणश्च निद्रान्विततनुर्भृशम् ।  
नेत्राभ्यामाकुलं वक्त्रं मुहुः कुर्वन् भ्रमन् मुहुः ॥७३॥  
संहृष्टरोमा ग्लानाक्षो भग्नचित्त इव श्वसन् ।  
हलायुधमभिक्रुद्धः स्राक्षेपमिदमब्रवीत् ॥ ७४ ॥  
किमेवं बलमत्तोऽसि न मां पश्यसि संयुगे ।  
तिष्ठ तिष्ठ न मे जीवन मोक्ष्यसे रणमूर्धनि । ७५ ॥  
इत्येवमुक्त्वा प्रहसन् हलायुधमुपाद्रवत्।  
युगान्ताग्निनिभैर्घोरैर्मुष्टिभिर्जनयन् भयम् ॥ ७६ ॥  
चरतस्तत्र संग्रामे मण्डलानि सहस्रशः ।  
रौहिणेयस्य शीघ्रेण नावस्थानमदृश्यत ॥ ७७ ॥  
तस्य भस्म तदा क्षिप्तं ज्वरेणाप्रतिमौजसा ।  
शैघ्र्याद् वक्षो निपतितं शरीरे पर्वतोपमे ॥ ७८ ॥  
तद् भस्म वक्षसस्तस्य मेरोः शिखरमागमत् ।  
प्रदीप्तं पतितं तत्र गिरिशृङ्गं व्यदारयत् ॥ ७९ ॥  
शेषेण चापि जज्वाल भस्मना कृष्णपूर्वजः ।  
निःश्वसञ्जम्भमाणश्च निद्रान्विततनुर्भृशम् ॥ 2.122.८० ॥  
नेत्रयोराकुलत्वं च मुहुः कुर्वन् भ्रमंस्तथा ।  
संहृष्टरोमा ग्लानाक्षः क्षिप्तचित्त इव श्वसन् ॥ ८१ ॥  
ततो हलधरो भग्नः कृष्णमाह विचेतनः ।  
कृष्ण कृष्ण महाबाहो प्रदीप्तोऽस्म्यभयं कुरु ॥ ८२ ॥  
दह्यामि सर्वतस्तात कथं शान्तिर्भवेन्मम ।  
इत्येवमुक्ते वचने बलेनामिततेजसा ॥ ८३ ॥  
प्रहस्य वचनं प्राह कृष्णः प्रहरतां वरः ।  
न भेतव्यमितीत्युक्त्वा परिष्वक्तो हलायुधः ॥ ८४ ॥  
कृष्णेन परमस्नेहात् ततो दाहात् प्रमुच्यत ।  
मोक्षयित्वा बलं तत्र दाहात् तु मधुसूदनः ॥ ८५ ॥  
प्रोवाच परमक्रुद्धो वासुदेवो ज्वरं तदा।  
श्रीभगवानुवाच  
एह्येहि ज्वर युध्यस्व या ते शक्तिर्महामृधे ॥ ८६ ॥  
यच्च ते पौरुषं सर्वं तद् दर्शयतु नो भवान् ।  
सव्येतराभ्यां बाहुभ्यामेवमुक्तो ज्वरस्तदा ॥ ८७ ॥  
चिक्षेपैनं भस्म ज्वालागर्भ महाबलः ।  
ततः प्रदीप्तगात्रस्तु मुहूर्तमभवत् प्रभुः ॥ ८८ ॥  
कृष्णः प्रहरतां श्रेष्ठः शमं चाग्निर्गतस्ततः ।  
ततस्तैर्भुजगाकारैर्बाहुभिस्तु त्रिभिस्तदा ॥ ८९ ॥  
जघान कृष्णं ग्रीवायां मुष्टिनैकेन चोरसि ।  
स सम्प्रहारस्तुमुलस्तयोः पुरुषसिंहयोः ॥ 2.122.९० ॥  
ज्वरस्य तु महायुद्धे कृष्णस्य तु महौजसः ।  
पर्वतेषु पतन्तीनामशनीनामिव स्वनः ॥ ९१ ॥  
कृष्णज्वरभुजाघातैर्युद्धमासीत् सुदारुणम् ।  
नैवमेवं प्रहर्तव्यमिति तत्र महास्वनः ।  
मुहूर्तमभवद् युद्धमन्योन्यं तु महात्मनोः ॥ ९२ ॥  
ततो ज्वरं कनकविचित्रभूषणं  
न्यपीडयद् भुजयुगलेन संयुगे ।  
जगत्क्षयं समुपनयञ्जगत्पतिः  
शरीरधृग् गगनचरं महामृधे ॥ ९३ ॥  
इति श्रीमहाभारते खिलभागे हरिवंशे विष्णुपर्वणि कृष्णज्वरयुद्धे द्वाविंशत्यधिकशततमोऽध्यायः ॥ १२२ ॥