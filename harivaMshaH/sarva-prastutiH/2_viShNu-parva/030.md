+++
title = "०३०"

+++
वैशम्पायन उवाच  
प्रविशन्तं तु वेगेन मारुतावल्गिताम्बरम् ।  
पूर्वजं पुरतः कृत्वा कृष्णं कमललोचनम् ॥ १ ॥  
गजदन्तकृतोल्लेखं सुभुजं देवकीसुतम् ।  
लीलाकृताङ्गदं वीरं मदेन रुधिरेण च ॥ २ ॥  
वल्गमानं यथा सिंहं व्यूहमानं यथा घनम् ।  
बहुशब्दप्रहारेण चालयन्तं वसुंधराम् ॥ ३ ॥  
औग्रसेनिः समालोक्य दन्तिदन्तोद्यतायुधम् ।  
कृष्णं भृशायस्तमुखः सरोषं समुदैक्षत ॥ ४ ॥  
भुजासक्तेन शुशुभे गजदन्तेन केशवः ।  
चन्द्रार्धबिम्बसंसक्तो यथैकशिखरो गिरिः ॥ ५ ॥  
वल्गमाने तु गोविन्दे स कृत्स्नो रङ्गसागरः ।  
जनौघप्रतिनादेन पूर्यमाण इवाबभौ ॥ ६ ॥  
ततः क्रोधाभिताम्राक्षः कंसः परमकोपनः ।  
चाणूरमादिशद् युद्धे कृष्णस्य सुमहाबलम् ॥ ७ ॥  
अन्ध्रं मल्लं च निकृतिं मुष्टिकं च महाबलम् ।  
बलदेवाय सक्रोधो दिदेशाद्रिचयोपमम् ॥ ८ ॥  
कंसेनापि समाज्ञप्तश्चाणूरः पूर्वमेव तु ।  
योद्धव्यं सह कृष्णेन त्वया यत्नवतेति वै ॥ ९ ॥  
स रोषेण तु चाणूरः कषायीकृतलोचनः ।  
अभ्यावर्तत युद्धार्थमपां पूर्णो यथा घनः ॥ 2.30.१० ॥  
अवघुष्टे समाजे, तु निश्शब्दस्तिमिते जने ।  
यादवाः सहितास्तत्र इदं वचनमब्रुवन् ॥ ११ ॥  
बाहुयुद्धमिदं रंगे सप्राश्निकमकातरम् ।  
क्रियाबलसमाज्ञातमशस्त्रं निर्मितं पुरा ॥ १२ ॥  
अद्भिश्चातिश्रमो नित्यं विनेयः कालदर्शिभिः ।  
करीषेण च मल्लस्य सततं सत्क्रिया स्मृता ॥ १३ ॥  
स्थितो भूमिगतेनैव यो यथा मार्गतः स्थितः ।  
संयुज्यतश्च पर्यायः प्राश्निकैः समुदाहृतः ॥ १४ ॥  
बालो वा यदि वा वृद्धो मध्यो वापि कृशोऽपि वा ।  
बलस्थो वा स्थितो रंगे ज्ञेयः कक्षान्तरेण वै ॥ १५॥  
बलतश्च क्रियाश्च बाहुयुद्धविधिर्युधि ।  
निपातानन्तरं किंचिन्न कर्तव्यं विजानता ॥ १६ ॥  
तदिदं प्रस्तुतं रंगे युद्धं कृष्णान्ध्रमल्लयोः ।  
बालः कृष्णो महानन्ध्रः कथं न स्याद् विचारणा॥ १७ ॥  
ततः किलकिलाशब्दः समाजे समवर्तत ।  
प्रावल्गत च गोविन्दो वाक्यं चेदमुवाच ह ॥ १८ ॥  
अहं बालो महानन्ध्रो वपुषा पर्वतोपमः ।  
युद्धं ममानेन सह रोचते बाहुशालिना ॥ १९ ॥  
युद्धव्यतिक्रमः कश्चिन्न भविष्यति मत्कृतः ।  
न ह्यहं बाहुयोधानां दूषयिष्यामि यन्मतम् ॥ 2.30.२० ॥  
योऽयं करीषधर्मश्च तोयधर्मश्च रंगजः ।  
कषायस्य च संसर्गः समयो ह्येष कल्पितः ॥ २१ ॥  
संयमः स्थिरता शौर्यं व्यायामः सत्क्रिया बलम् ।  
रंगे च नियता सिद्धिरेतद् युद्धविदां मतम् ॥२२॥  
अवैरमेवं यदयं सवैरं कर्तुमुद्यतः ।  
अत्र वै निग्रहः कार्यस्तोषयिष्याम्यहं जगत् ॥ २३ ॥  
करूषेषु प्रसूतोऽयं चाणूरो नाम नामतः ।  
बाहुयोधी शरीरेण कर्मभिश्चात्र चिन्त्यताम् ॥. २४ ॥  
एतेन बहवो मल्ला निपातानन्तरं हताः ।  
रङ्गप्रतापकामेन मल्लमार्गश्च दूषितः ॥ २५ ॥  
शस्त्रसिद्धिस्तु योधानां संग्रामे शस्त्रयोधिनाम् ।  
रङ्गसिद्धिस्तु मल्लानां प्रतिमल्लनिपातजा ॥ २६ ॥  
रणे वि जयमानस्य कीर्तिर्भवति शाश्वती ।  
हतस्यापि रणे शस्त्रैर्नाकपृष्ठं विधीयते ॥ २७ ॥  
रणे उभयतः सिद्धिर्हतस्येह घ्नतोऽपि वा ।  
सा हि प्राणान्तिकीयात्रा महद्भिः साधुपूजिता ॥ २८ ॥  
अयं तु मार्गो बलतः क्रियातश्च विनिःसृतः ।  
मृतस्य रङ्गे क्व स्वर्गो जयते वा कुतो रतिः ॥ २९ ॥  
ये तु केचित् स्वदोषेण राज्ञः पण्डितमानिनः ।  
प्रतापार्थे हता मल्ला मल्लहन्तुर्वधो हि सः ॥ 2.30.३० ॥  
एवं संजल्पतस्तस्य ताभ्यां युद्धं सुदारुणम् ।  
उभाभ्यामभवद् घोरं वारणाभ्यां यथा वने ॥ ३१ ॥  
कृतप्रतिकृतैश्चित्रैर्बाहुभिश्च सकण्टकैः ।  
सन्निपातावधूतैश्च प्रमाथोन्मथनैस्तथा ॥ ३२ ॥  
तावुभावपि संश्लिष्टौ यथा शैलमयौ तथा ।  
क्षेपणैर्मुष्टिभिश्चैव वराहोद्धूतनिःस्वनैः ॥ ३३ ॥  
कीलैर्वज्रनिपातैश्च प्रसृष्टाभिस्तथैव च ।  
शलाकानखपातैश्च पादोद्धूतैश्च दारुणैः ॥ ३४ ॥  
जानुभिश्चाश्मनिर्घोषैः शिरोभ्यां चावघट्टितैः ।  
तद् युद्धमभवद् घोरमशस्त्रं बाहुतेजसा ॥ ३५ ॥  
बलप्राणेन शूराणां समाजोत्सवसंनिधौ ।  
अरज्यत जनः सर्वः सोत्कृष्टनिनदोत्थितः ॥ ३६ ॥  
साधुवादांश्च मञ्चेषु घोषयन्त्यपरे जनाः ।  
ततः प्रस्विन्नवदनः कृष्णप्रणिहितेक्षणः ।  
न्यवारयत तूर्याणि कंसः सव्येन पाणिना ॥३७ ॥  
प्रतिषिद्धेषु तूर्येषु मृदङ्गादिषु तेषु वै ।  
खे संगतान्यवाद्यन्त देवतूर्याण्यनेकशः ॥ ३८ ॥  
युद्ध्यमाने हृषीकेशे पुण्डरीकनिभेक्षणे ।  
स्वयमेव प्रवाद्यन्त तूर्यघोषास्तु सर्वशः ॥ ३९ ॥  
अन्तर्धानगता देवा विमानैः कामरूपिभिः ।  
चेरुर्विद्याधरैः सार्द्धं कृष्णस्य जयकाङ्क्षिणः ॥ 2.30.४० ॥  
जयस्व कृष्ण चाणूरं दानवं मल्लरूपिणम् ।  
इति सप्तर्षयः सर्वे ऊचुश्चैव नभोगताः ॥ ४१ ॥  
चाणूरेण चिरं कालं क्रीडित्वा देवकीसुतः ।  
बलमाहारयामास कंसस्याभावदर्शिवान् ॥ ४२ ॥  
ततश्चचाल वसुधा मञ्चाश्चैव जुघूर्णिरे ।  
मुकुटाच्चापि कंसस्य पपात मणिरुत्तमः ॥ ४३ ॥  
दोर्भ्यामानम्य कृष्णस्तु चाणूरं शीर्णजीवितम् ।  
प्राहरन्मुष्टिना मूर्ध्नि वक्षस्याहत्य जानुना ॥ ४४ ॥  
निःसृते साश्रुरुधिरे तस्य नेत्रे सबन्धने ।  
तापनीये यथा घण्टे कक्षोपरि विलम्बिते ॥ ४५ ॥  
पपात स तु रङ्गस्य मध्ये निःसृतलोचनः ।  
चाणूरो विगतप्राणो जीवितान्ते महीतले ॥ ४६ ॥  
देहेन तस्य मल्लस्य चाणूरस्य गतायुषः ।  
संनिरुद्धो महारङ्गः स शैलेनेव लक्ष्यते ॥ ४७ ॥  
रौहिणेयो हते तस्मिंश्चाणूरे बलदर्पिते ।  
जग्राह मुष्टिकं रंगे कृष्णस्तोशलकं पुनः ॥ ४८ ।  
सन्निपाते तु तौ मल्लौ प्रथमे क्रोधमूर्च्छितौ ।  
समेयातां रामकृष्णौ कालस्य वशवर्तिनौ ।  
निर्घातावनतौ भूत्वा रङ्गमध्ये ववल्गतुः ॥ ४९ ।  
कृष्णस्तोशलमुद्यम्य गिरिशृङ्गोपमं बली ।  
भ्रामयित्वा शतगुणं निष्पिपेष महीतले ॥ 2.30.५० ॥  
तस्य कृष्णाभिपन्नस्य पीडितस्य बलीयसः ।  
मुखाद् रुधिरमत्यर्थमुज्जगाम मुमूर्षतः ॥ ५१ ॥  
संकर्षणस्तु सुचिरं योधयित्वा महाबलः ।  
अन्ध्रमल्लं महामल्लो मण्डलानि व्यदर्शयत् ॥ ५२ ॥  
मुष्टिनैकेन तेजस्वी साशनिस्तनयित्नुना ।  
शिरस्यभ्यहनद् वीरो वज्रेणेव महागिरिम् ॥ ५३ ॥  
स निष्पतितमस्तिष्को विस्रस्तनयनो भुवि ।  
पपात निहतस्तेन ततो नादो महानभूत् ॥ ५४ ॥  
अन्ध्रतोशलकौ हत्वा कृष्णसंकर्षणावुभौ ।  
क्रोधसंरक्तनयनौ रंगमध्ये ववल्गतुः ॥ ५५ ॥  
समाजवाटो निर्मल्लः सोऽभवद् भीमदर्शनः ।  
अन्ध्रे तदा महामल्ले मुष्टिके च निपातिते ॥ ५६ ॥  
ये च सम्प्रेक्षका गोपा नन्दगोपपुरोगमाः ।  
भयक्षोभितसर्वाङ्गाः सर्वे तत्रावतस्थिरे ॥ ५७ ॥  
हर्षजं वारि नेत्राभ्यां वर्षमाणा प्रवेपती ।  
प्रस्रवोत्पीडिता कृष्णं देवकी समुदैक्षत ॥ ५८ ॥  
कृष्णदर्शनजातेन बाष्पेणाकुलितेक्षणः ।  
वसुदेवो जरां त्यक्त्वा स्नेहेन तरुणायते ॥ ५९ ॥  
वारमुख्याश्च ताः सर्वाः कृष्णस्य मुखपङ्कजम् ।  
पपुर्हि नेत्रभ्रमरैर्निमेषान्तरगामिभिः ॥ 2.30. ६० ॥  
कंसस्याथ मुखे स्वेदो भ्रूभेदान्तरगोचरः ।  
अभवद् रोषनिर्यासः कृष्णसंदर्शनेरितः ॥ ६१ ॥  
केशवाय सधूमेन रोषनिश्वासवायुना ।  
दीप्तमन्तर्गतं तस्य हृदयं मानसाग्निना ॥ ६२ ॥  
तस्य प्रस्फुरितौष्ठस्य स्विन्नालिकतलस्य वै ।  
कंसवक्त्रस्य रोषेण रक्तसूर्यायते वपुः ॥ ६३ ॥  
क्रोधरक्तान्मुखात्तस्य निःसृताः स्वेदबिन्दवः ।  
यथा रविकरस्पृष्टा वृक्षावश्यायबिन्दवः ॥ ६४ ॥  
सोऽज्ञापयत संक्रुद्धः पुरुषान्व्यायतान्बहून्।  
गोपावेतौ समाजौघान्निष्क्राम्येतां वनेचरौ ॥ ६५ ॥  
न चैतौ द्रष्टुमिच्छामि विकृतौ पापदर्शनौ ।  
गोपानामपि मे राज्ये न कश्चित्स्थातुमर्हति ॥ ६६ ॥  
नन्दगोपश्च दुर्मेधाः पापेष्वभिरतो मम ।  
आयसैर्निगडाकारैर्लोहपाशैनिगृह्यताम् ॥ ६७ ॥  
वसुदेवश्च दुर्वृत्तो नित्यं द्वेषकरो मम ।  
अवृद्धार्हेण दण्डेन क्षिप्रमद्यैव शास्यताम् ॥६८ ॥  
ये चेमे प्राकृता गोपा दामोदरपरायणाः ।  
ह्रियन्तां गाव एतेषां यच्चास्ति वसु किंचन ॥ ६९ ॥  
एवमाज्ञापयानं तं कंसं परुषभाषिणम् ।  
ददर्शायस्तनयनः कृष्णः सत्यपराक्रमः ॥ 2.30.७० ॥  
क्षिप्ते पितरि चुक्रोध नन्दगोपे च केशवः ।  
ज्ञातीनां च व्यथां दृष्ट्वा विसंज्ञां चैव देवकीम् ॥ ७१ ॥  
स सिंह इव वेगेन केशवो जातविक्रमः ।  
आरुरुक्षुर्महाबाहुः कंसनाशार्थमच्पुतः ॥ ७२ ॥  
रङ्गमध्यादुत्पपात कृष्णः कंसासनान्तिकम् ।  
असज्जद्वायुनाऽऽक्षिप्तो यथा खस्थो घनाघनः॥ ७३ ॥  
ददृशुर्न हि तं सर्वे रङ्गमध्यादवप्लुतम् ।  
केवलं कंसपार्श्वस्थं ददृशुः पुरवासिनः ॥ ७४ ॥  
सोऽपि कंसस्तथाऽऽयस्तः परीतः कालधर्मणा ।  
आकाशादिव गोविन्दं मेने तत्रागतं प्रभुम् ॥ ७५ ॥  
स कृष्णेनायतं कृत्वा बाहुं परिघसंनिभम् ।  
मूर्धजेषु परामृष्टः कंसो वै रङ्गसंसदि ॥ ७६ ॥  
मुकुटश्चापतत् तस्य काञ्चनो वज्रभूषितः ।  
शिरसस्तस्य कृष्णेन परामृष्टस्य पाणिना ॥ ७७ ॥  
स ग्रहग्रस्तकेशश्च कंसो निर्यत्नतां गतः ।  
तथैव च विसम्मूढो वैकल्यं समपद्यत ॥ ७८ ॥  
निगृहीतश्च केशेषु गतासुरिव निःश्वसन् ।  
न शशाक मुखं द्रष्टुं कंसः कृष्णस्य वै तदा ॥ ७९ !।  
विकुण्डलाभ्यां कर्णाभ्यां छिन्नहारेण वक्षसा ।  
प्रलम्बाभ्यां च बाहुभ्यां गात्रैविसृतभूषणैः ॥ 2.30.८० ॥  
भ्रंशितेनोत्तरीयेण सहसावलिताननः ।  
चेष्टमानः समाक्षिप्तः कंसः कार्ष्णेन तेजसा ॥ ८१ ॥  
चकर्ष च महारङ्गे मञ्चान्निष्क्रम्य केशवः ।  
केशेषु तं बलाद् गृह्य कंसं क्लेशार्हतां गतम ॥ ८२॥  
कृष्यमाणः स कृष्णेन भोजराजो महाद्युतिः ।  
समाजवाटे परिखां देहकृष्टां चकार ह ॥ ८३ ॥  
समाजवाटे क्रीडित्वा विकृष्य च गतायुषम् ।  
कृष्णो विसर्जयामास कंसदेहमदूरतः ॥ ८४ ॥  
धरण्यां मृदितः शिश्ये तव देहः सुखोचितः ।  
क्रमेण विपरीतेन पांसुभिः परुषीकृतः ॥ ८५ ॥  
तस्य तद् वदनं श्यामं सुप्ताक्षं मुकुटं विना ।  
न विभाति विपर्यस्तं विपलाशं यथाम्बुजम् ॥ ८६ ॥  
असंग्रामहतः कंसः स बाणैरपरिक्षतः।  
केशग्राहान्निरस्तासुर्वीरमार्गान्निराकृतः ॥ ८७ ॥  
तस्य देहे प्रकाशन्ते सहसा केशवार्पिताः ।  
मांसच्छेदघनाः सर्वे नखाग्रा जीवितच्छिदः ॥ ८८ ॥  
तं हत्वा पुण्डरीकाक्षः प्रहर्षाद् द्विगुणप्रभः ।  
ववन्दे वसुदेवस्य पादौ निहतकण्टकः ॥ ८९ ॥  
मातुश्च शिरसा पादौ निपीड्य यदुनन्दनः ।  
सासिञ्चत् प्रस्रवोत्पीडैः कृष्णमानन्दनिःसृतैः ॥ 2.30.९० ॥  
यादवांश्चैव तान् सर्वान् यथास्थानं यथावयः ।  
पप्रच्छ कुशलं कृष्णो दीप्यमानः स्वतेजसा ॥ ९१ ॥  
बलदेवोऽपि धर्मात्मा कंसभ्रातरमूर्जितम् ।  
बाहुभ्यामेव तरसा सुनामानमपोथयत् ॥ ९२ ॥  
तौ जितारी जितक्रोधौ चिरविप्रोषितौ व्रजे ।  
स्थपितुर्भवनं वीरौ जग्मतुर्हृष्टमानसौ ॥ ९३ ॥  
इति श्रीमहाभारते खिलभागे हरिवंशे विष्णुपर्वणि कंसवधे त्रिंशोऽध्यायः ॥