+++
title = "०६३"

+++
जनमेजय उवाच  
प्रत्येत्य द्वारकां विष्णुर्हते रुक्मिणि वीर्यवान् ।  
अकरोद् यन्महाबाहुस्तन्मे वद महामुने ॥ १ ॥  
वैशम्पायन उवाच  
स तैः परिवृतः श्रीमान् पुरी यादवनन्दनः ।  
द्वारकां भगवान् विष्णुः प्रत्यवैक्षत वीर्यवान् ॥ २ ॥  
प्रत्यपद्यत रत्नानि विविधानि वसूनि च ।  
यथाहं पुण्डरीकाक्षो नैर्ऋतान् प्रत्यवारयत् ॥ ३ ॥  
तत्र विघ्नं चरन्ति स्म दैतेयाः सह दानवैः ।  
ताञ्जघान महाबाहुर्वरदृप्तान् महासुरान् ॥ ४ ॥  
विघ्नं चास्याकरोत् तत्र नरको नाम दानवः ।  
त्रासनः सर्वदेवानां देवराजरिपुर्महान् ॥ ५ ॥  
स भूमौ मूर्तिलिङ्गस्थः सर्वदेवाधिबाधिता ।  
देवतानामृषीणां च प्रतीपमकरोत् तदा ॥ ६ ॥  
त्वष्टुर्दुहितरं भौमः कशेरुमगमत् तदा ।  
गजरूपेण जग्राह रुचिराङ्गीं चतुर्दशीम् ॥ ७ ॥  
प्रमथ्य तां वरारोहां नरको वाक्यमब्रवीत् ।  
नष्टशोकभयो मोहात् प्राग्ज्योतिषपतिस्तदा ॥ ८ ॥  
यानि देवमनुष्येषु रत्नानि विविधानि च ।  
बिभर्ति च मही कृत्स्ना सागरेषु च यद् वसु ॥ ९ ॥  
अद्यप्रभृति तानीह सहिताः सर्वनैर्ऋताः ।  
तवैवोपाहरिष्यन्ति दैत्याश्च सह दानवैः ॥ 2.63.१० ॥  
एवमुत्तमरत्नानि वस्त्राणि विविधानि च ।  
स जहार तदा भौमस्तच्च नाधिचकार सः ॥ ११ ॥  
गन्धर्वाणां च याः कन्या जहार नरको बली ।  
याश्च देवमनुष्याणां सप्त चाप्सरसां गणाः ॥ १२ ॥  
चतुर्दश सहस्राणि एकविंशच्छतानि च ।  
एकवेणीधराः सर्वाः सतीमार्गमनुव्रताः ॥ १३ ॥  
वैशम्पायन उवाच  
तासां पुरवरं भौमोऽकारयन्मणिपर्वतम् ।  
अलकायामदीनात्मा मुरो स्वविषयं प्रति ॥ १४ ॥  
ताश्च प्राग्ज्योतिषपतिं मुरोश्चैव दशात्मजाः ।  
नैर्ऋताश्च यथा मुख्याः पालयन्त उपासते ।  
स एष तपसः पारे वरदृप्तो महासुरः ॥ १५ ॥  
न चासुरगणैः सर्वैः सहितैः कर्म तत् पुरा ।  
कृतपूर्वं तदा घोरं यदकार्षीन्महासुरः ॥ १६ ॥  
अदितिं धर्षयामास कुण्डलार्थे महासुरः ।  
यं मही सुषुवे देवी यस्य प्राग्ज्योतिषं पुरम् ॥ १७ ॥  
द्वारपालाश्च चत्वारस्तस्यासन् युद्धदुर्मदाः ।  
हयग्रीवो निसुन्दश्च वीरः पञ्चनदस्तथा ॥ १८ ॥  
मुरुः पुत्रसहस्रैश्च वरदत्तोऽसुरो महान् ।  
आदेवयानमावृत्य पन्थानं समुपस्थितः ।  
वित्रासनः सुकृतिनां विरूपै राक्षसैः सह ॥ १९ ॥  
तद्वधार्थं महाबाहुः शङ्खचक्रगदासिभृत् ।  
जातो वृष्णिषु देवक्यां वसुदेवाज्जनार्दनः ॥ 2.63.२० ॥  
तस्याथ पुरुषेन्द्रस्य लोकप्रथिततेजसः ।  
निवासो द्वारका देवैरुपायादुपपादिता ॥ २१ ॥  
अतीव हि पुरी रम्या द्वारका वासवक्षयात् ।  
महार्णवपरिक्षिप्ता पञ्चपर्वतशोभिता ॥ २२ ॥  
तस्यां देवपुराभायां सभा काञ्चनतोरणा ।  
सा दाशार्हीति विख्याता योजनायामविस्तृता ॥ २३ ॥  
तत्र वृष्ण्यन्धकाः सर्वे रामकृष्णपुरोगमाः ।  
लोकयात्रामिमां कृत्स्नां परिरक्षन्त आसते ॥ २४ ॥  
तत्रासीनेषु सर्वेषु कदाचिद् भरतर्षभ ।  
दिव्यगन्धो ववौ वायुः पुष्पवर्षं पपात ह ॥ २५ ॥  
ततः किलकिलाशब्दः प्रभाजालाभिसंवृतः ।  
मुहूर्तमन्तरिक्षेऽभूत् ततो भूमौ प्रतिष्ठितः ॥ २६ ॥  
मध्ये तु तेजसस्तस्य पाण्डुरं गजमास्थितः ।  
वृतो देवगणैः सर्वैर्वासवः समदृश्यत ॥ २७ ॥  
रामकृष्णौ च राजा स वृष्ण्यन्धकगणैः सह ।  
प्रत्युद्ययुर्महात्मानं पूजयन्तः सुरेश्वरम् ॥ २८ ॥  
सोऽवर्तार्य गजात् तूर्णं परिष्वज्य जनार्दनम् ।  
सस्वजे बलदेवं च तं च राजानमाहुकम् ॥ २९ ॥  
वृष्णीनन्यान् सस्वजे च यथाकालं यथावयः ।  
पूजितो रामकृष्णाभ्यामाविवेश स तां सभाम् ॥ 2.63.३० ॥  
तत्रासीनोऽभ्यलंकृत्वा सभां ताममरेश्वरः ।  
अर्घ्यादिसमुदाचारं प्रत्यगृह्णाद् यथाविधि ॥ ३१ ॥  
वैशम्पायन उवाच  
अथोवाच महातेजा वासवो वासवानुजम्।  
सान्त्वपूर्वं करेणास्य संस्पृश्य वदनं शुभम् ॥ ३२ ॥  
देवकीनन्दन वचः शृणु मे मधुसूदन ।  
येन त्वाभिगतोऽस्म्यद्य कार्येणामित्रकर्शन ॥ ३३ ॥  
नैर्ऋतो नरको नाम ब्रह्मणो वरदर्पितः ।  
अदित्याः कुण्डले मोहाज्जहार दितिनन्दनः ॥ ३४ ॥  
देवानां विप्रिये नित्यमृषीणां च स वर्तते ।  
तं च देवान्तरं प्रेक्ष्य जहि त्वं पापपूरुषम् ॥ ३५ ॥  
अयं त्वां गरुडस्तत्र प्रापयिष्यति कामगः ।  
कामवीर्योऽतितेजस्वी वैनतेयोऽन्तरिक्षगः ॥ ३६ ॥  
अवध्यः सर्वभूतानां भौमः स नरकोऽसुरः ।  
निषूदयित्वा तं पापं क्षिप्रमागन्तुमर्हसि ॥ ३७ ॥  
इत्युक्तः पुण्डरीकाक्षो देवराजेन केशवः ।  
प्रतिजज्ञे महाबाहुर्नरकस्य निबर्हणे ॥ ३८ ॥  
ततः सहैव शक्रेण शङ्खचक्रगदासिभृत्।  
प्रतस्थे गरुडेनाथ सत्यभाभासहायवान् ॥ ३९ ॥  
क्रमेण सप्तस्कन्धान् स मरुतां सहवासवः ।  
पश्यतां यदुसिंहानामूर्ध्वमाचक्रमे बली ॥ 2.63.४० ॥  
वारणेन्द्रगतः शक्रो गरुडस्थो जनार्दनः ।  
विदूरत्वात् प्रकाशेते सूर्याचन्द्रमसाविव ॥ ४१ ॥  
अन्तरिक्षे च गन्धर्वैरप्सरोभिश्च केशवः ।  
स्तूयमानोऽथ शक्रश्च क्रमेणान्तरधीयत ॥ ४२ ॥  
समाधायेतिकर्तव्यं वासवो विबुधाधिपः ।  
स्वमेव भवनं प्रायात् कृष्णः प्राग्ज्योतिषं प्रति ॥ ४३ ॥  
पक्षानिलहतो वायुः प्रतिलोमं ववौ तदा ।  
ततो भीमरवा मेघा बभ्रमुर्गगनेचराः ॥ ४४ ॥  
क्षणेन समनुप्राप्तो द्विजेनाकाशगेन वै ।  
दूरादेव च तान् दृष्ट्वा प्रययौ यत्र ते स्थिताः ॥ ४५ ॥  
अपश्यद् द्वारि तत्रस्थां हस्त्यश्वरथवाहिनीम् ।  
क्षुरान्तान् मौरवान्पाशान् षट्सहस्रान्ददर्श ह॥४६॥  
वैशम्पायन उवाच  
गरुडस्योपरि श्रीमाञ्छङ्खचक्रगदाधरः ।  
बिभ्रन्नीलाम्बुदाकारं पीतवासाश्चतुर्भुजः ॥ ४७ ॥  
वनमालाकुलोरस्कः श्रीवत्साङ्कितभूषणः ।  
किरीटमूर्द्धा सूर्याभः सविद्युदिव चन्द्रमाः ॥ ४८ ॥  
ज्यां विकूजन्महाशब्दः श्रूयतेऽशनिनिःस्वनः ।  
ज्ञात्वा च दानवः सर्वं स्वयं विष्णुरिहागतः ॥ ४९ ॥  
क्रोधाद् द्विगुणरक्ताक्षो मुरुः कालान्तकोपमः ।  
अभ्यधावत वेगेन शक्तिं गृह्य महासुरः ॥ 2.63.५० ॥  
चिक्षेप सुमहाशक्तिं वज्रकाञ्चनभूषिताम् ।  
तामापतन्तीं शक्तिं तु महोल्कां ज्वलितामिव ॥ ५१ ॥  
समाधत्त शरं चैकं रुक्मपुङ्खं जनार्दनः ।  
द्विधाच्छिनत्क्षुरप्रेण वासुदेवः स वीर्यवान् ॥ ५२ ॥  
शक्तिं चिच्छेद तत्रासौ विद्युत्पुञ्ज इव ज्वलन् ।  
पुनश्च क्रोधरक्ताक्षो मुरुर्गृह्य महागदाम् ॥ ५३ ॥  
इन्द्राशनिरिवेन्द्रेण विकृष्ट इव निःस्वनः ।  
आकर्णमुक्तं चिक्षेप अर्धचन्द्रं सुरोत्तमः ॥ ५४ ॥  
मध्यदेशे तु चिच्छेद गदां तां रुक्मभूषिताम् ।  
पुनश्चिच्छेद भल्लेन दानवस्य शिरो रणे ॥ ५५ ॥  
संछिद्य पाशान् सर्वांस्तान् मुरुं हत्वा सबान्धवम् ।  
सोऽग्र्यान्रक्षोगणान् हत्वा नरकस्य महाबलान् ॥५६॥  
शिलासंघानतिक्रम्य भगवान् देवकीसुतः ।  
अपश्यद् दानवं सैन्यं निसुन्दं च महाबलम् ॥ ५७ ॥  
हयग्रीवं च दितिजं तथान्यांश्चित्रयोधिनः ।  
रोधयामास तन्मार्गं स्वसैन्येन महाबलः ॥ ५८ ॥  
निसुन्दो बलिनां श्रेष्ठो रथमारुह्य सत्वरम् ।  
जग्राह कार्मुकं दिव्यं हेमपृष्ठं दुरासदम् ॥ ५९ ॥  
विव्याध दशभिर्बाणैर्निसुन्दो मधुसूदनम् ।  
केशवश्चापि सप्तत्या विव्याध निशितैः शरैः ॥ 2.63.६० ॥  
अप्राप्तांश्चान्तरिक्षे ताञ्छरांश्चिच्छेद माधवः ।  
ते सर्वे सैनिकाः कृष्णं समन्तात्पर्यवारयन् ॥ ६१ ॥  
शरजालेन महता छाद्यमानः सुरोत्तमः ।  
दृष्ट्वा तान्दानवान्सर्वान्सक्रोधो मधुसूदनः ॥ ६२ ॥  
ततो दिव्येन चास्त्रेण पार्जन्येन जनार्दनः ।  
महता शरवर्षेण वारयामास तद्बलम् ॥ ६३ ॥  
पञ्चपञ्चशरैस्तेषु एकैकेन च तान् बहून् ।  
पार्जन्यस्य प्रभावेण सर्वान् मर्मस्वताडयत् ॥ ६४ ॥  
दुद्रुवुर्भयसंत्रस्ता भग्नास्ते दानवा रणे ।  
स्वसैन्यं विद्रुतं दृष्ट्वा निश्चक्राम पुनर्मृधे ॥ ६५ ॥  
विसृजञ्छरवर्षाणि छादयामास केशवम् ।  
न विभाति रणे सूर्यो नापि व्योम दिशो दश ॥ ६६ ॥  
शरैः संछादयामास निसुन्दो गरुडध्वजम् ।  
सावित्रं नाम दिव्यास्त्रं जग्राह पुरुषोत्तमः ॥ ६७ ॥  
तेन बाणेन तान् बाणांश्चिच्छेद समरे हरिः ।  
बाणैर्बाणांश्च संच्छिद्य तस्य कृष्णो महाबलः ॥ ६८ ॥  
छत्रमेकेन बाणेन रथेषां च त्रिभिः शरैः ।  
पुनश्चिच्छेद तानश्वांश्चतुर्भिश्चतुरः शरैः ॥ ६९ ॥  
सारथिं पञ्चभिर्बाणैर्ध्वजमेकेन चिच्छिदे ।  
शरैकेन वपुः कृष्णः सुतीक्ष्णेन शितेन वै ॥ 2.63.७० ॥  
शिरश्चिच्छेद भल्लेन निसुन्दस्य सुरोत्तमः ।  
यः सहस्रसमास्त्वेकः सर्वान् देवानयोधयत् ॥ ७१ ॥  
निसुन्दं पतितं दृष्ट्वा हयग्रीवः प्रतापवान् ।  
शिलां प्रगृह्य महतीं तोलयामास दानवः ॥ ७२ ॥  
आविध्य सहसा मुञ्चच्छिलां शैलसमां प्रभुः ।  
गृहीत्वा दिव्यपार्जन्यमस्त्रमस्त्रविदां वरः ॥ ७३ ।  
दिव्यास्त्रेण शिलां विष्णुः सप्तधाकृत तेजसा ।  
तद् विदार्य महच्चाश्म पातयामास भूतले ॥ ७४ ॥  
ततस्तैः शार्ङ्गनिर्मुक्तैर्नानावर्णैर्महाशरैः ।  
यथा देवासुरं युद्धमभवद् भरतर्षभ ।  
नानाप्रहरणाकीर्णं तथा घोरमवर्तत ॥ ७५ ॥  
ततः शार्ङ्गविनिर्मुक्तैर्नानावर्णैर्महाशरै ।  
गरुडस्थो महाबाहुर्निजघान महासुरान् ॥ ७६ ॥  
महालाङ्गलनिर्भिन्नाः शङ्खशक्तिनिपातिताः ।  
विनेशुर्दानवाः सर्वे समासाद्य जनार्दनम् ॥ ७७ ॥  
केचिच्चक्राग्निनिर्दग्धा दानवाः पेतुरम्बरात् ।  
संनिकर्षगताः केचिद् गतासुविकृताननाः ॥ ७८ ॥  
असृजञ्छरवर्षाणि वृष्टिमन्त इवाम्बुदाः ।  
विकृताङ्गासुराः सर्वे कृष्णबाणप्रपीडिताः ॥ ७९ ॥  
शोणिताक्ताः स्म दृश्यन्ते पुष्पिता इव किंशुकाः।  
व्यद्रवन्त सुवित्रस्ता भग्नास्त्राश्चित्रयोधिनः ॥ 2.63.८० ॥  
पुनश्च क्रोधरक्ताक्षो वायुवेगेन दानवः ।  
दशव्यामोच्छ्रितं वृक्षं समारुह्य वनस्पतिम् ॥ ८१ ॥  
वृक्षमुत्पाट्य वेगेन प्रतिगृह्याभ्यधावत ।  
चिक्षेप स महावृक्षं शिक्षया सुघनाकृतिः ॥ ८२ ॥  
वृक्षवेगानिलोद्भूतः शुश्रुवे सुमहास्वनः ।  
ततः शरसहस्रेण यतमानो जनार्दनः ॥ ८३ ॥  
नैकधा तं प्रचिच्छेद चित्रभानुनिभाकृतिम् ।  
पुनश्चैकेन बाणेन हयग्रीवस्य चोरसि ॥ ८४ ॥  
विव्याध स्तनयोर्मध्ये सायको ज्वलनप्रभः ।  
विवेश सोऽपि वेगेन हृदं भित्त्वा विनिर्गतः ॥ ८५ ॥  
तं जघान महाघोरं हयग्रीवं महाबलम् ।  
अपारतेजा दुर्द्धर्षः स वै यादवनन्दनः ॥ ८६ ॥  
मध्ये लोहितगङ्गस्य भगवान् देवकीसुतः ।  
औदकायां विरूपाक्षं पाप्मानं पुरुषोत्तमः ॥ ८७ ॥  
अष्टौ शतसहस्राणि दानवानां परंतपः ।  
निहत्य पुरुषव्याघ्रः प्राग्ज्योतिषमुपाद्रवत् ॥ ८८ ॥  
हत्वा पञ्चनदं नाम नरकस्य महासुरम् ।  
ततः प्राग्ज्योतिषं नाम दीप्यमानमिव श्रिया ॥ ८९ ॥  
पुरमासादयामास युद्धं तत्राभवन्महत् ।  
ततः प्राध्मापयच्छङ्खं पाञ्चजन्यं महाबलः ॥ 2.63.९० ॥  
शुश्रुवे सुमहाशब्दः संवर्तनिनदो यथा ।  
श्रूयते त्रिषु लोकेषु भीमगम्भीरनिःस्वनः ।  
तं श्रुत्वा नरकश्चासीत् क्रोधसंरक्तलोचनः ॥ ९१ ॥  
लोहचक्राष्टसंयुक्तं विनल्वप्रतिमं रथम् ।  
रत्नकाञ्चनचित्राढ्यं वेदिकाभोगविस्तरम् ॥ ९२ ॥  
वज्रध्वजेन महता काञ्चनेन विराजितम् ।  
हेमदण्डपताकाढ्यं वैदूर्यमणिकूबरम् ॥ ९३ ॥  
युक्तमश्वसहस्रेण रथं पररथारुजम्।  
लोहजालैश्च संछन्नं चित्रभक्तिविराजितम् ॥ ९४ ॥  
रथमध्यगतो वीरः ससंध्य इव भास्करः ।  
नानाप्रहरणाकीर्णं रथं हेमपरिष्कृतम् ॥ ९५ ॥  
वज्रं तथोरच्छदमिन्दुवर्णं व्यानद्धमुक्तानलतुल्यतेजाः ।  
किरीटमूर्द्धार्कहुताशनाभः कर्णौ तथा कुण्डलयोर्ज्वलन्तौ ॥ ९६ ॥  
धूम्रवर्णा महाकाया रक्ताक्षा विकृताननाः ।  
नानाकवचिनः सर्वे दैत्यदानवराक्षसाः ॥ ९७ ॥  
खड्गचर्मधराः केचित् केचित् तूणधनुर्भृतः ।  
शक्तिहस्तास्तथा केचिच्छूलहस्तास्तथापरे ॥ ९८ ॥  
गजवाजिरथौघैश्च चालयन्तश्च मेदिनीम् ।  
निर्ययुर्नगरात् सर्वे सुसंनद्धाः प्रहारिणः ॥ ९९ ॥  
वृतो दैत्यगणैः सार्द्धं नरकः कालसंनिभः ।  
भेरीशङ्खमृदङ्गानां पणवानां सहस्रशः ॥ 2.63.१००॥  
शुश्राव वाद्यमानानां जीमूतनिनदोपमम् ।  
यतः कृष्णस्ततो गत्वा सर्वे ते विकृताननाः ॥ १०१॥  
परिवार्य गरुत्मन्तं सर्वेऽयुध्यन्त संगताः ।  
महता छादयामासुः शरवर्षेण सैनिकाः ॥ १०२॥  
शक्तिशूलगदाप्रासांस्तोमरान्सायकान्बहून् ।  
आकाशं छादयामासुर्विमुञ्चन्तः सहस्रशः ॥ १०३॥  
कृष्णः कृष्णाम्बुदाकारः शार्ङ्गं गृह्य धनुस्ततः ।  
विस्फार्य सुमहच्चापं धनुर्जलदनिःस्वनम् ॥१०४ ॥  
व्यसृजच्छरवर्षाणि दानवानां जनार्दनः ।  
शरवर्षेण तत्सैन्यं व्यद्रवत् तु महाहवात् ॥ १०५॥  
तद् युद्धमभवद् घोरं घोररूपेण रक्षसा ।  
भग्नव्यूहाश्च ते सर्वे कृष्णबाणप्रपीडिताः ॥१०६॥  
केचिच्छिन्नभुजाश्चैव च्छिन्नग्रीवाशिराननाः ।  
केचिच्चक्रद्विधाच्छिन्नाः केचिद् बाणार्दितोरसः॥ १०७॥  
केचिद् द्विधाकृताः शक्त्या गजाश्वरथवाहनाः ।  
केचित्कौमोदकीभिन्नाः केचिच्चक्रविदारिताः ॥ १०८॥  
एवं विमथिता सर्वा नराश्वरथवाहिनी ।  
तत्रासीन्नरकेणास्य युद्धं परमदारुणम् ॥ १०९॥  
यत् समासेन वक्ष्यामि तन्मे निगदतः शृणु ।  
त्रासनः सुरसंघानां नरकः पुरुषोत्तमम् ॥ 2.63.११०॥  
योधयामास तेजस्वी मधुवन्मधुसूदनम् ।  
क्रोधरक्तान्तनयनो नरको घनसंनिभः ॥ १११॥  
जग्राह कार्मुकं वीरः शक्रचापमिवोच्छ्रितम् ।  
तथार्ककिरणप्रख्यं बाणं जग्राह केशवः ॥ ११२॥  
दिव्येनास्त्रेण समरे पूरयामास तं रथम् ।  
उत्तमास्त्रं महापातं मुमोच नरको बली ॥ ११३॥  
बज्रविस्कूर्जिताकारमायान्तं वीक्ष्य केशवः ।  
चिच्छेदास्त्रं महाभागश्चक्रेण मधुसूदनः ॥ ११४॥  
व्यहनत् सारथिं चास्य शरैकेण जनार्दनः ।  
स रथं सध्वजं साश्वं जघान दशभिः शरैः ॥ ११५॥  
तनुत्रं चैव चिच्छेद शरेण मधुसूदनः ।  
ततो विमुक्तकवचः सर्पस्येव तनुर्यथा ॥ ११६॥  
हताश्वोऽपि रणे वीरो वितनुत्रश्च दानवः ।  
जग्राह विमलज्वालं लोहभारार्पितं दृढम् ॥ ११७॥  
आविध्य सहसा मुक्तं शूलमिन्द्राशनिप्रभम् ।  
तदापतत् स सम्प्रेक्ष्य शूलं हेमपरिष्कृतम् ॥ ११८॥  
द्विधा छिन्नं क्षुरप्रेण कृष्णेनाद्भुतकर्मणा ।  
तद् युद्धमभवद् घोरं घोररूपेण रक्षसा ॥११९।  
शस्त्रपातमहाघातं नरकेण महात्मना ।  
मुहूर्तं योधयामास नरकं मधुसूदनः ॥ 2.63.१२०॥  
अथोग्रचक्रश्चक्रेण प्रदीप्तेनाकरोद् द्विधा ।  
चक्रद्विधाकृतं तस्य शरीरमपतद् भुवि ॥ १२१॥  
विभक्तं कुलिशेनैव गिरेः शृङ्गं द्विधाकृतम् ।  
कृष्णमासाद्य देवेशं जगामास्तमिवांशुमान् ॥ १२२॥  
चक्रोत्कृन्तितगात्रोऽसौ दानवः पतितो रणे ।  
वज्रप्रहारनिर्भिन्नं यथा गैरिकपर्वतम् ॥१२३॥  
भूमिस्तु पतितं पुत्रं निरीक्ष्यादाय कुण्डले ।  
उपातिष्ठत गोविन्दं वचनं चेदमब्रवीत् ॥ १२४॥  
दत्तस्त्वयैव गोविन्द त्वयैव विनिपातितः ।  
यथेच्छसि तथा क्रीड बालः क्रीडनकैरिव ॥ १२५॥  
इमे ते कुण्डले देव प्रजास्तस्यानुपालय ॥ १२६॥  
इति श्रीमहाभारते खिलभागे हरिवंशे विष्णुपर्वणि नरकवधे त्रिषष्टितमोऽध्यायः॥६३॥