+++
title = "०७२"

+++
वैशम्पायन उवाच  
अथेत्य द्वारकां रम्यां नारदो मुनिसत्तमः ।  
ददर्श पुरुषश्रेष्ठं नारायणमरिंदमम् ॥ १ ॥  
स्ववेश्मनि सुखासीनं सहितं सत्यभामया ।  
विराजमानं वपुषा सर्वतेजोऽतिगामिना ॥ २ ॥  
तमेवार्थं महात्मानं चिन्तयन्तं दृढव्रतम् ।  
केवलं योजयन्तं च वाक्यमात्रेण भाविनीम् ॥ ३ ॥  
दृष्ट्वैव नारदं देवः प्रत्युत्थाय अधोक्षजः ।  
पूजयामास च तथा विधिदृष्टेन कर्मणा ॥ ४ ॥  
सुखोपविष्टं विश्रान्तं प्रहस्य मधुसूदनः ।  
वृत्तान्तं परिपप्रच्छ पारिजाततरुं प्रति ॥ ५ ॥  
अथाचष्ट मुनिः सर्वं विस्तरेण तपोधनः ।  
इन्द्रानुजायेन्द्रवाक्यं निखिलं जनमेजय ॥ ६ ॥  
श्रुत्वा कृष्णस्तु तत्सर्वं नारदं वाक्यमब्रवीत्।  
अमरावतीं पुरीं यास्ये श्वोऽहं धर्मभृतां वर ॥ ७ ॥  
इत्युक्त्वा नारदेनैव सहितः सागरं ययौ ।  
संदिदेश ततस्तत्र विविक्ते नारदं हरिः ॥ ८ ॥  
महेन्द्रभवनं गत्वा अद्य ब्रूहि तपोधन ।  
अभिवाद्य महात्मानं मद्वाक्यममरोत्तमम् ॥ ९ ॥  
न युद्धे प्रमुखे शक्र स्थातुमर्हसि मे प्रभो ।  
पारिजातस्य नयने निश्चितं त्वमवेहि माम् ॥ 2.72.१० ॥  
एवमुक्तस्तु कृष्णेन नारदस्त्रिदिवं गतः ।  
आचचक्षेऽथ कृष्णोक्तं देवेन्द्रस्यामितौजसः ॥ ११ ॥  
ततो बृहस्पतेः शक्रः शशंस बलनाशनः ।  
श्रुत्वा बृहस्पतिर्देवमुवाच कुरुनन्दन ॥ १२ ॥  
अहो धिग् ब्रह्मसदनं मयि याते शतक्रतो ।  
दुर्नीतमिदमारब्धमत्र भेदो हि दारुणः १३ ॥  
अनाख्यात्वा कथं नाम भवता भुवनेश्वर ।  
ममैतत् कृत्यमारब्धं देव केनापि हेतुना ॥ १४ ॥  
अथवा भवितव्येन कर्मजेन प्रयुज्यते ।  
जगद् वृत्रघ्न न विधिः शक्यः समतिवर्तितुम् ॥ १५ ॥  
सहसैव तु कार्याणामारम्भो न प्रशस्यते ।  
तदेतत्सहसाऽऽरब्धं कार्यं दास्यति लाघवम् ॥ १६ ॥  
बृहस्पतिं महात्मानं महेन्द्रस्त्वब्रवीद् वचः ।  
एवं गतेऽद्य यत् कार्यं तद् भवान् वक्तुमर्हति ॥ १७ ॥  
तमुवाचाथ धर्मात्मा गतानागततत्त्ववित् ।  
अधोमुखश्चिन्तयित्वा बृहस्पतिरुदारधीः ॥ १८ ॥  
यतस्व सह पुत्रेण योधयस्व जनार्दनम् ।  
तथा शक्र करिष्यामि यथा न्याय्यं भविष्यति ॥ १९ ॥  
बृहस्पतिस्त्वेवमुक्त्वा क्षीरोदं सागरं गतः ।  
आचष्ट मुनये सर्वं कश्यपाय महात्मने ॥ 2.72.२० ॥  
तच्छ्रुत्वा कश्यपः क्रुद्धो बृहस्पतिमभाषत ।  
अवश्यं भाव्यमेतद् भोः सर्वथा नात्र संशयः ॥ २१ ॥  
इच्छतः सदृशीं भार्यां महर्षेर्देवशर्मणः ।  
अपध्यानकृतो दोषः पतत्येष शतक्रतोः ॥ २२ ॥  
तस्य दोषस्य शान्त्यर्थमारब्धश्च मुने मया ।  
उदवासः स दोषश्च प्राप्त एव सुदारुणः ॥ २३ ॥  
तद् गमिष्यामि मध्येऽस्य सहादित्या तपोधन ।  
उभौ तौ वारयिष्यामि दैवं संवदते यदि ॥ २४ ॥  
बृहस्पतिस्तु धर्मात्मा मारीचमिदमब्रवीत् ।  
प्राप्तकालं त्वया तत्र भवितव्यं तपोधन ॥ २५ ॥  
तथेति कश्यपश्चोक्त्वा सम्प्रस्थाप्य बृहस्पतिम् ।  
जगामार्चयितुं देवं रुद्रं भूतगणेश्वरम् ॥ २६ ॥  
तत्र सौम्यं महात्मानमानर्च वृषभध्वजम् ।  
वरार्थी कश्यपो धीमानदित्या सहितः प्रभुः ॥ २७ ॥  
तुष्टाव च तमीशानं मारीचः कश्यपस्तदा ।  
वेदोक्तैः स्वकृतैश्चैव स्तवैः स्तुत्यं जगद्गुरुम् ॥ २८ ॥  
कश्यप उवाच  
उरुक्रमं विश्वकर्माणमीशं जगत्स्रष्टारं धर्मदृश्यं वरेशम् ।  
सं सर्वं त्वां धृतिमद्धाम दिव्यं विश्वेश्वरं भगवन्तं नमस्ये ॥ २९ ॥  
यो देवानामधिपः पापहर्ता ततं विश्वं येन जगन्मयत्वात् ।  
आपो गर्भं यस्य शुभा धरित्र्यो विश्वेश्वरं तं शरणं प्रपद्ये ॥ 2.72.३० ॥  
शालावृकान्यो यतिरूपो निजघ्ने दत्तानिन्द्रेण प्रणुदो हितानाम् ।  
विरूपाक्षं सुदर्शनं पुण्ययोनिं विश्वेश्वरं शरणं यामि मूर्ध्ना ॥ ३१ ॥  
भुङ्क्ते य एको विभुर्जगतो विश्वमग्र्यं धाम्नां धाम सुकृतित्वान्न धृष्यः ।  
पुष्यात् स मां महसा शाश्वतेन सोमपानां मरीचिपानां वरिष्ठः ॥ ३२ ॥  
अथर्वाणं सुशिरसं भूतयोनिं कृतिनं वीरं दानवानां च बाधम् ।  
यज्ञे हुतिं यज्ञियं संस्कृतं वै विश्वेश्वरं शरणं यामि देवम् ॥ ३३ ॥  
जगज्जालं विततं यत्र विश्वं विश्वात्मानं प्रीतिदेवं गतानाम् ।  
य ऊर्ध्वगं रथमास्थाय याति विश्वेश्वरः स सुमना मेऽस्तु नित्यम् ॥ ३४ ॥  
अन्तश्चरं रोचनं चारुशाखं महाबलं धर्मनेतारमीड्यम् ।  
सहस्रनेत्रं शतवर्त्मानमुग्रं महादेवं विश्वसृजं नमस्ये ॥ ३५ ॥  
शुचिं योगं शंसनं शान्तपापं शर्वं शम्भुं शंकरं भूतनाथम्।  
धुरंधरं गोपतिं चन्द्रचिह्नं हृषीकाणामयनं यामि मूर्ध्ना ॥ ३६ ॥  
आशुःशिशानं वृषभं रोरुवाणं कृतं धर्मं वितथं चाशुशेषम् ।  
वसुंधरं समृजीकं समं त्वां धृतव्रतं शूलधरं प्रपद्ये ॥ ३७ ॥  
अनन्तवीर्यं धृतकर्माणमाद्यं यज्ञाशेषं यजतां चाभियाज्यम् ।  
हविर्भुजं भुवनानां सदैव ज्येष्ठं द्विजं धर्मभृतां प्रपद्ये ॥ ३८ ॥  
परं गुणेभ्यः पृश्निगर्भस्वरूपं यशः शृङ्गं व्यूहनं कान्तरूपम् ।  
शुद्धात्मानं पुरुषं सत्यधामं सम्मोहनं दुष्कृतिनां नमस्ये ॥ ३९ ॥  
युक्तोङ्कारं स्वशिरसं चारुकर्म दृढव्रतं दृदधन्वानमाजम्।  
शूरं वेत्तारं धनुषोऽस्त्रातिरेकं पतिं पशूनां शमनं नमस्ये ॥ 2.72.४० ॥  
एको रातिश्चैव भूतं भविष्यं सर्वातिथिर्यो हि जुषत्यरिघ्नः ।  
अरिंतुदोऽनुत्तमः संविभागी विभाजको मां भगवान्पातु देवः॥ ४१ ॥  
य एको याति जगतां विश्वमीशो य एकोऽदान्मरुतां प्राणमग्र्यम् ।  
येनानृशंस्याच्छाश्वतं साम जुष्टं स मां जुष्यात्सुकृतिश्रेयसेऽद्य ॥ ४२ ॥  
ब्रह्मासृजद् यो भुवनोत्तमोत्तमं तृप्तो विद्वान्ब्राह्मणः षड्गुणस्य ।  
सृष्ट्वा रसं व्याहृतिस्थं समग्रं स मां पायादिह बहुरूपोऽरिहाङ्गैः॥ ४३ ॥  
व्यञ्जनोऽजनोऽथ विद्वान् समग्रः स्पृशिः शम्भुः प्राणदः कृत्तिवासाः ।  
रसो ध्रुवः पवमानस्य भर्ता सपत्नीशः शङ्करः सारधाता ॥४४ ॥  
त्र्यम्बकं पुष्टिदं विब्रुवाणं धर्मं विप्राणां वरदं यज्वनां च ।  
वराद् वरं रणजेतारमीशं देवं देवानां शरणं यामि रुद्रम् ॥ ४५ ॥  
आस्यं देवानामन्तकं दुष्कृतीनां त्रिवृत्स्तोमं वृक्षहं कर्मसाक्ष्यम् ।  
भूतायनं भूतपतिं गुणज्ञं गुणाकारं शरणं यामि रुद्रम् ॥ ४६ ॥  
अनुद्धृतं यज्ञकर्तारमन्तं मध्यं चाद्यं यज्ञकृतां साम्यरूपम्।  
वेदव्रतेषु बहुधा गीतमीशमभित्रिविष्टपं शरणं यामि रुद्रम्॥ ४७ ॥  
महाजिनं व्रतिनं मेखलालं सुतोषणं क्रोधधवं विपापम् ।  
भूतं क्षेत्रज्ञं गुणिनं वा कपर्दिनं नतोऽस्मीशं वन्दनं वन्दनानाम् ॥ ४८ ॥  
देवं देवानां पावनं पावनानां कृतिं कृतीनां महतो महान्तम्।  
शतात्मानं संस्तुतं गोपतीनां पतिं देवं शरणं यामि रुद्रम् ॥ ४९ ॥  
अन्तश्चरं पुरुषं गुह्यसंज्ञं प्रभास्वन्तं प्रणवं विप्रदीपम् ।  
हेतुं परं परमस्याक्षरस्य शुभं देवं गुणिनं संनतोऽस्मि ॥ 2.72.५० ॥  
प्रसूतिरुभयोर्न प्रसूतश्च सूक्ष्मः पृथग्भूतेभ्यो न पृथक्यैकभूतः ।  
स्वयं भूतः पातु मां सर्वसादः प्रदः स्वादः सम्पदः पातु रत्नम्॥ ५१ ॥  
आसन्नः संनतरः साधनानां श्रद्धावतां श्राद्धवृत्तिप्रणेता ।  
पतिर्गणानां महतां सत्कृतीनां पायान्मेषः पूरणः षड्गुणानाम्॥ ५२ ॥  
अन्तर्बहिर्वृजिनानां निहन्ता स्वयं कर्ता भूतभावी विकुर्वन् ।  
धृतायुधः सुकृतिनामुत्तमौजाः प्रणुद्यान्मे वृजिनं देवदेवः ॥ ५३ ॥  
येनोद्धतास्त्रैः पुरा मायिनो वै दग्धा घोरेण वितथान्ताः शरेण ।  
महत्कुर्वन्तो वृजिनं देवतानां ज्यायानीशः पातु विश्वोदधाता॥ ५४ ॥  
भागीयसां भागमतोऽन्तमिच्छन् मखो दाक्षो येन कृत्तोऽन्वधावत्।  
विद्वान्यज्ञस्यादिरथान्तः स देवः पायादीशो मां दक्षयज्ञान्तहेतुः ॥ ५५॥  
अन्यो धन्यः संस्कृतश्चोत्तमश्च जगत्सृष्ट्वा योऽत्ति सर्वातिगुह्यः ।  
स मां मुखप्रमुखे पातु नित्यं विचिन्वानः प्रथमः षड्गुणानाम्॥ ५६।  
गुणत्रैकाल्यं यस्य देवस्य नित्यं सत्त्वोद्रेको यस्य भावात्प्रसूतः ।  
गोप्ता गोप्तॄणां सन्नदो दुष्कृतीनामाद्यो विश्वस्य बाधमानस्य क्रुद्धः॥ ५७ ॥  
धाम्नो यस्य हरिरग्रोऽथ विश्वो ब्रह्मा पुत्रैः सहितश्च द्विजाश्च ।  
पराभूता भवने यस्य सोमो जुषत्वेष श्रेयसे साधुगोप्ता ॥ ५८ ॥  
यस्माद्भूतानां भूतिरन्तोऽथ मध्यं धृतिर्भूतिर्यश्च गुहाश्रुतिश्च ।  
गुहाभिभूतस्य पुरुषेश्वरस्य महात्मनः सम्मृडवेद्यस्य तस्य ॥ ५९ ॥  
यल्लिङ्गाङ्कं त्र्यम्बकः सर्वमीशो भगलिङ्गाङ्कं यद्ध्युमा सर्वधात्री ।  
नान्यत् तृतीयं जगतीहास्ति किंचिन्महादेवात् सर्वसर्वेश्वरोऽसौ ॥ 2.72.६० ॥  
इति संस्तूयमानस्तु भगवान् वृषभध्वजः ।  
दर्शयामास धर्मात्मा कश्यपं धर्मधृग्वरम् ॥ ६१ ॥  
उवाच चैनं देवेशः प्रसन्नेनान्तरात्मना ।  
येन संस्तौषि कार्येण त्वं तज्जाने प्रजापते ॥ ६२ ॥  
इन्द्रोपेन्द्रौ महात्मानौ देवौ प्रकृतिमेष्यतः ।  
पारिजातं तु धर्मात्मा नयिष्यति जनार्दनः ॥ ६३ ॥  
अपध्यातो महेन्द्रो हि मुनिना देवशर्मणा ।  
अस्याकाङ्क्षत्पुरा भार्या तपोदीप्तस्य कश्यप ॥ ६४ ॥  
गम्यतां तत्र धर्मज्ञ दाक्षायण्या सह त्वया ।  
अदित्या शक्रसदनं श्रेयस्ते पुत्रयोर्धुवम् ॥ ६५ ॥  
इति हरवचनं निशम्य विद्वान्  
कमलभवात्मजसूनुरप्रमेयः ।  
त्रिदशगणगुरुं प्रणम्य रुद्रं  
मुदितमनाः सुमनौकसं जगाम ॥ ६६ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे कश्यपकृतरुद्रस्तोत्रे द्विसप्ततितमोऽध्यायः ॥७२॥