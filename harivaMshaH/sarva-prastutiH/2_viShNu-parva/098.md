+++
title = "०९८"

+++
वैशम्पायन उवाच  
ददर्शाथ पुरीं कृष्णो द्वारकां गरुडे स्थितः ।  
देवसद्मप्रतीकाशां समन्तात् प्रतिनादिताम् ॥ १ ॥  
मणिपर्वतयन्त्राणि तथा क्रीडागृहाणि च ।  
उद्यानवनमुख्यानि वलभीचत्वराणि च ॥ २ ॥  
सम्प्राप्ते तु तदा कृष्णे पुरीं देवकिनन्दने ।  
विश्वकर्माणमाहूय देवराजोऽब्रवीदिदम् ॥ ३ ॥  
प्रियमिच्छसि चेत् कर्तुं मह्यं शिल्पवतां वर ।  
कृष्णप्रियार्थं भूयस्त्वं प्रकुरुष्व मनोहराम् ॥ ४ ॥  
उद्यानशतसम्बाधां द्वारकां स्वर्गसम्मिताम् ।  
कुरुष्व विबुधश्रेष्ठ यथा मम पुरी तथा ॥ ५ ॥  
यत्किंचित् त्रिषु लोकेषु रत्नभूतं प्रपश्यसि ।  
तेन संयुज्यतां क्षिप्रं पुरीं द्वारवतीं त्वया ॥ ६ ॥  
कृष्णो हि सुरकार्येषु सर्वेषु सततोत्थितः ।  
संग्रामान् घोररूपांश्च विगाहति महाबलः ॥ ७ ॥  
तामिन्द्रवचनाद् गत्वा विश्वकर्मा पुरीं ततः ।  
अलंचक्रे समन्ताद् वै यथेन्द्रस्यामरावती ॥ ८ ॥  
तां ददर्श दशार्हाणामीश्वरः पक्षिवाहनः ।  
विश्वकर्मकृतैर्दिव्यैरभिप्रायैरलंकृताम् ॥ ९ ॥  
तां तदा द्वारकां दृष्ट्वा प्रभुर्नारायणो विभुः ।  
हृष्टः सर्वार्थसम्पन्नः प्रवेष्टुमुपचक्रमे ॥ 2.98.१० ॥  
सोऽपश्यद्वृक्षखण्डांश्च रम्यान् दृष्टिमनोहरान्।  
द्वारकां प्रति दाशार्हश्चित्रितां विश्वकर्मणा ॥११ ॥  
पद्मखण्डाकुलाभिश्च हंससेवितवारिभिः ।  
गङ्गासिन्धुप्रकाशाभिः परिखाभिर्वृतां पुरीम् ॥ १२ ॥  
प्राकारेणार्कवर्णेन शातकौम्भेन राजता ।  
चयमूर्ध्नि निविष्टेन द्यां यथैवाभ्रमालया ॥ १३ ॥  
काननैर्नन्दनप्रख्यैस्तथा चैत्ररथोपमैः ।  
बभौ चारुपरिक्षिप्ता द्वारका द्यौरिवाम्बुदैः ॥ १४ ॥  
वभौ रैवतकः शैलो रम्यसानुगुहाजिरः ।  
पूर्वस्यां दिशि लक्ष्मीवान् मणिकाञ्चनतोरणः ॥ १५ ॥  
दक्षिणस्यां लतावेष्टः पञ्चवर्णो विराजते ।  
इन्द्रकेतुप्रतीकाशः पश्चिमां दिशमाश्रितः ।  
सुकक्षो राजतः शैलश्चित्रपुष्पमहावनः ॥ १६ ।  
उत्तरां दिशमत्यर्थं विभूषयति वेणुमान् ।  
मन्दराद्रिप्रतीकाशः पाण्डुरः पार्थिवर्षभ ॥ १७ ॥  
चित्रकं पञ्चवर्णं च पाञ्चजन्यं वनं महत् ।  
सर्वर्तुकवनं चैव भाति रैवतकं प्रति ॥ १८ ॥  
लतावेष्टितपर्यन्तं मेरुप्रभवनं महत् ।  
भाति भानुवनं चैव पुष्पकं च महद् वनम् ॥ १९ ॥  
अक्षकैर्बीजकैश्चैव मन्दारैश्चोपशोभितम् ।  
शतावर्तवनं चैव करवीराकरं तथा ॥ 2.98.२० ॥  
भाति चैत्ररथं चैव नन्दनं च वनं महत् ।  
रमणं भावनं चैवं वेणुमन्तं समन्ततः ॥ २१ ॥  
वैडूर्यपत्रैर्जलजैस्तदा मन्दाकिनी नदी ।  
भाति पुष्करिणी रम्या पूर्वस्यां दिशि भारत ॥ २२ ॥  
सानवो भूषितास्तत्र केशवस्य प्रियैषिभिः ।  
बहुभिर्देवगन्धर्वैश्चोदितैर्विश्वकर्मणा ॥ २३ ॥  
महानदी द्वारवतीं पञ्चाशद्भिर्महामुखैः ।  
प्रविष्टा पुण्यसलिला भावयन्ती समन्ततः ॥ २४ ॥  
अप्रमेयां महोत्सेधामगाधपरिखायुताम्।  
प्राकारवरसम्पन्नां सुधापाण्डुरलेपनाम् ॥ २५ ॥  
तीक्ष्णयन्त्रशतघ्नीभिर्हेमजालैश्च भूषिता। ।  
आयसैश्च महाचक्रैर्ददर्श द्वारकां पुरीम् ॥ २६ ॥ ॥  
अष्टौ रथसहस्राणि नगरे किङ्किणीकिनाम् ।  
समुच्छ्रितपताकानि यथा देवपुरे तथा ॥ २७ ॥  
अष्टयोजनविस्तीर्णामचलां द्वादशायताम् ।  
द्विगुणोपनिवेशां च ददर्श द्वारकां पुरीम् ॥ २८ ॥  
अष्टमार्गमहारथ्यां महाषोडशचत्वराम् ।  
एवंमार्गपरिक्षिप्तां साक्षादुशनसा कृताम् ॥ २९॥  
स्त्रियोऽपि यस्यां युध्येरन् किमु वृष्णिमहारथाः ।  
व्यूहानामुत्तमा मार्गाः सप्त चैव महापथाः ॥ 2.98.३० ॥  
तत्र वै विहिताः साक्षाद् विविधा विश्वकर्मणा ।  
तस्मिन् पुरवरश्रेष्ठे दाशार्हाणां यशस्विनाम् ॥ ३१ ।  
वेश्मानि जहृषे दृष्ट्वा ततो देवकिनन्दनः ।  
काञ्चनैर्मणिसोपानैरुपेतानि नृहर्षणैः ॥ ३२ ।  
भीमघोषमहाघोषैः प्रासादवरचत्वरैः ।  
समुच्छ्रितपताकानि पारिप्लववनानि च ॥ ३३ ॥  
काञ्चनाग्राणि भास्वन्ति प्रासादशिखराणि च ।  
गृहाणि रमणीयानि मेरुकूटनिभानि च ॥ ३४ ॥  
पाण्डुपाण्डुरशृङ्गैश्च शातकुम्भपरिष्कृतैः ।  
रन्नसानुगुहाशृङ्गैर्विचित्रैरिव पर्वतैः ॥ ३५॥  
पञ्चवर्णैः सुवर्णैश्च पुष्पवृष्टिसमप्रभैः ।  
पर्जन्यतुल्यनिर्घोषैर्नानारूपैरिवाद्रिभिः ॥३६ ॥  
दावाग्निज्वलितप्रख्यैर्निर्मितैर्विश्वकर्मणा ।  
आलिखद्भिरिवाकाशमतिचन्द्रार्कभास्वरैः ॥ ३७ ॥  
तैर्दाशार्हैर्महाभागैर्बभासे तद्वनद्रुमैः ।  
वासुदेवेन्द्रपर्जन्यैर्गृहमेघैरलंकृता ॥ ३८ ।  
ददृशे द्वारका चारुमेघैर्द्यौरिव संवृता ।  
साक्षाद् भगवतो वेश्म विहितं विश्वकर्मणा ॥ ३९ ॥  
ददृशे वासुदेवस्य चतुर्योजनमायतम् ।  
तावदेव च विस्तीर्णमप्रमेयमहाधनम् ॥ 2.98.४० ॥  
प्रासादवरसम्पन्नं युक्तं जगति पर्वतैः ।  
यश्चकार महाभागस्त्वष्टा वासवनोदितः ॥ ४१ ॥  
प्रासादं चैव हेमाभं सर्वभूतमनोहरम् ॥ ४२ ॥  
मेरोरिव गिरः शृङ्गमुच्छ्रितं काञ्चनं महत् ।  
रुक्मिण्याः प्रवरं वासं विहितं विश्वकर्मणा ॥ ४३ ॥  
सत्यभामा पुनर्वेश्म यदावसत पाण्डुरम् ।  
विचित्रमणिसोपानं तद् विदुर्भोगवानिति ॥ ४४॥  
विमलादित्यवर्णाभिः पताकाभिरलंकृतम् ।  
व्यक्तसंजवनोद्देशो यश्चतुर्दिङ्महाध्वजः ॥ ४५ ॥  
स च प्रासादमुख्योऽथ जाम्बवत्या विभूषितः ।  
प्रभयाभ्यभवत् सर्वांस्तानन्यो भास्करो यथा ॥ ४६ ॥  
उद्यद्भास्करवर्णाभस्तयोरन्तरमाश्रितः ॥  
विश्वकर्मकृतो दिव्यः कैलासशिखरोपमः ॥ ४७ ॥  
जाम्बूनद इवादीप्तः प्रदीप्तज्वलनो यथा ।  
सागरप्रतिमोऽतिष्ठन्मेरुरित्यभिविश्रुतः ॥ ४८ ॥  
तस्मिन् गान्धारराजस्य दुहिता कुलशालिनी ।  
गान्धारी भरतश्रेष्ठ केशवेन निवेशिता ॥ ४९ ॥  
पद्मकूल इति ख्यातं पद्मवर्णं महाप्रभम् ।  
सुभीमाया महाकूटं वेश्मातिरुचिरप्रभम् ॥ 2.98.५० ॥  
सूर्यप्रभस्तु प्रासादः सर्वकामगुणैर्युतः ।  
लक्ष्मणाया नृपश्रेष्ठ निर्दिष्टः शार्ङ्गधन्वना ॥ ५१ ॥  
वैडूर्यमणिवर्णाभः प्रासादो हरितप्रभः ।  
यं विदुः सर्वभूतानि परमित्येव भारत ॥ ५२ ॥  
वासं तं मित्रविन्दाया देवर्षिगणपूजितम् ।  
महिष्या वासुदेवस्य भूषणं तेषु वेश्मसु ॥ ५३ ॥  
यस्तु प्रासादमुख्योऽत्र विहितो विश्वकर्मणा ।  
अतीव रम्यरम्योऽसौ धिष्ठितः पर्वतो यथा ॥ ५४ ॥  
सुवार्ताया निवासः स प्रशस्तः सर्वदैवतैः ।  
महिष्या वासुदेवस्य केतुमानिति विश्रुतः ॥ ५५ ॥  
यस्तु प्रासादमुख्यो वै यं त्वष्टा विदधे स्वयम् ।  
योजनायतविप्कम्भः सर्वरत्नमयः शुभः ॥ ५६ ॥  
स श्रीमान् विरजा नाम व्यराजत्तत्र सुप्रभः ।  
उपस्थानगृहं यत्र केशवस्य महात्मनः ॥ ५७ ॥  
तस्मिन् सुविहिताः सर्वे रुक्मदण्डाः पताकिनः ।  
सदने वासुदेवस्य मार्गसंजवनध्वजाः ॥ ५८ ॥  
रत्नजालानि दिव्यानि तत्रैव च निवेशिताः ।  
आहृत्य यदुसिंहेन वैजयन्तोऽचलो महान् ॥ ५९ ॥  
हंसकूटस्य यच्छृङ्गमिन्द्रद्युम्नसरः प्रति ।  
षष्टितालसमुत्सेधमर्धयोजनमायतम् ॥ 2.98.६० ॥  
सकिन्नरमहानागं तदप्यमिततेजसा ।  
पश्यतां सर्वभूतानामानीतं लोकविश्रुतम् ॥ ६१ ॥  
आदित्यपथगं यत् तु मेरोः शिखरमुत्तमम् ।  
जाम्बूनदमयं दिव्यं त्रिषु लोकेषु विश्रुतम् ॥ ६२ ॥  
तदप्युत्पाट्य कृष्णार्थमानीतं विश्वकर्मणा ।  
भ्राजमानमतीवाग्र्यं सर्वौषधिसमन्वितम् ॥ ६३ ॥  
तदिन्द्रवचनात् त्वष्टा कार्यहेतोः समानयत् ।  
पारिजातश्च तत्रैव केशवेनाहृतः स्वयम् ॥ ६४ ॥  
नीयमाने तु तत्रासीद् युद्धमद्भुतकर्मणः ।  
कृष्णस्य येऽभ्यरक्षंस्तु देवाः पादपमुत्तमम् ॥ ६५॥  
पुण्डरीकशतैर्जुष्टं विमानैश्च हिरण्मयैः ।  
विहिता वासुदेवार्थं रत्नपुष्पफलद्रुमाः ॥ ६६ ॥  
पद्मखण्डजलोपेता रत्नसौगन्धिकोत्पलाः ।  
मणिहेमप्लवाकीर्णाः पुष्करिण्यः सरांसि च ॥ ६७॥ ॥  
तासां परमकूलानि शोभयन्ति महाद्रुमाः ।  
शालास्तालाः कदम्बाश्च शतशाखाश्च रौहिणाः ॥६८॥  
ये च हैमवता वृक्षा ये च मेरुरुहास्तथा ।  
आहृत्य यदुसिंहार्थं विहिता विश्वकर्मणा ॥ ६९ ॥  
रक्तपीतारुणश्यामाः श्वेतपुष्पाश्च पादपाः ।  
सर्वर्तुफलसम्पन्नास्तेषु काननसन्धिषु ॥ 2.98.७०॥  
समकूलजलोपेताः शान्तशर्करवालुकाः ।  
तस्मिन् पुरवरे नद्यः प्रसन्नसलिला ह्रदाः ॥ ७१ ॥  
पुष्पाकुलजलोपेता नानाद्रुमलताकुलाः ।  
अपराश्चाभवन् नद्यो हेमशर्करवालुकाः ॥ ७२  
मत्तबर्हिणसंघैश्च कोकिलैश्च सदामदैः ।  
बभूवुः परमोपेतास्तस्यां पुर्यां च पादपाः ॥ ७३ ॥  
तत्रैव गजयूथानि पुरे गोमहिषास्तथा ॥  
निवासश्च कृतस्तत्र वराहमृगपक्षिभिः ॥ ७४ ॥  
पुर्यां तस्यां तु रम्यायां प्राकारो वै हिरण्मयः ।  
व्यक्तः किष्कुशतोत्सेधो विहितो विश्वकर्मणा॥ ७५ ॥  
अतीव रम्यः सोऽथासीद् वेष्टितः पर्वतो यथा ।  
ते च ते च महाशैलाः सरितश्च सरांसि च ।  
परिक्षिप्तानि भौमेन वनान्युपवनानि च ॥ ७६ ॥  
इति श्रीमहाभारते खिलभागे हरिवंशे विष्णुपर्वणि द्वारका विशेषनिर्माणं नामाष्टनवतितमोऽध्यायः ॥ ९८ ॥