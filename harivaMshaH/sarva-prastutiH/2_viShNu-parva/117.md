+++
title = "११७"

+++
वैशम्पायन उवाच  
क्रीडाविहारोपगतः कदाचिदभवद् भवः ।  
देव्या सह नदीतीरे रम्ये श्रीमति स प्रभुः ॥ १ ॥  
शतानि तत्राप्सरसां चिक्रीडुश्च समन्ततः ।  
सर्वर्तुकवने रम्ये गन्धर्वपतयस्तथा ॥ २ ॥  
कुसुमैः पारिजातस्य पुष्पैः संतानकस्य च ।  
गन्धोद्दाममिवाकाशं नदीतीरं तु सर्वशः ॥ ३ ॥  
वेणुवीणामृदङ्गैश्च पणवैश्च सहस्रशः ।  
वाद्यमानैः स शुश्राव गीतमप्सरसां तदा ॥ ४ ॥  
सूतमागधकल्पैश्चास्तुवन्नप्सरसां गणाः ।  
देवदेवं सुवपुषं स्रग्विणं रक्तवाससम् ॥ ५ ॥  
श्रीमहेशं देवदेवमर्चयन्ति मनोरमम् ।  
ततस्तु देव्या रूपेण चित्रलेखा वराप्सराः ॥ ६ ॥  
भवं प्रसादयामास देवी च प्राहसत् तदा ।  
प्रसादयन्तीमीशानं प्रहसन्त्यप्सरोगणाः ॥ ७ ॥  
भवस्य पार्षदा दिव्या नानारूपा महौजसः ।  
देव्या ह्यनुज्ञया सर्वे क्रीडन्ते तत्र तत्र ह ॥ ८॥  
  
  
  
अथ ते पार्षदास्तत्र रहस्ये सुविपश्चितः ।  
महादेवस्य रूपेण तच्चिह्नं रूपमास्थिताः ॥ ९ ॥  
ततो देव्याः सुरूपेण लीलया वदनेन च ।  
देवी प्रहासं मुमुचे ताश्चैवाप्सरसस्तदा ।  
ततः किलकिलाशब्दः प्रादुर्भूतः समन्ततः ॥ १० ॥  
प्रहर्षमतुलं लेभे भवः प्रीतमनास्तदा ।  
बाणस्य दुहिता कन्या तत्रोषा नाम भामिनी ॥ ११ ॥  
देवं संक्रीडितं दृष्ट्वा देव्या सह नदीगतम्।  
दीप्यमानं महादेवं द्वादशादित्यतेजसम् ॥१२ ॥  
नानारूपं वपुः कृत्वा देव्याः प्रियचिकीर्षया ।  
उषा मनोरथं चक्रे पार्वत्याः संनिधौ तथा ॥ १३ ॥  
धन्या हि भर्तृसहिता रमत्येवं समागता ।  
मनसा त्वथ संकल्पमुषया भाषितं तथा । १४ ॥  
विज्ञाय तमभिप्रायमुषायाः पर्वतात्मजा ।  
प्राह देवी ततो वाक्यमुषां हर्षयती शनैः ॥१५ ॥  
उषे त्वं शीघ्रमप्येवं भर्त्रा सह रमिष्यसि ।  
यथा देवो मया सार्धं शङ्करः शत्रुनाशनः ॥ १६॥  
एवमुक्ते तदा देव्या वाक्ये चिन्ताविलेक्षणा ।  
उषा भावं तदा चक्रे भर्त्रा रंस्ये कदा सह ॥ १७ ॥  
तदा हैमवती वाक्यं सम्प्रहस्येदमब्रवीत्।  
उषे शृणुष्व वाक्यं मे यदा संयोगमेष्यसि ॥ १८ ॥  
वैशाखे मासि हर्म्यस्थां द्वादश्यां त्वां दिनक्षये ।  
रमयिष्यति यः स्वप्ने स ते भर्ता भविष्यति ॥ १९ ॥  
एवमुक्ता दैत्यसुता कन्यागणसमावृता ।  
अपाक्रामत हर्षेण रममाणा यथासुखम् ॥ २०॥  
ततः सखीभिर्हास्यन्ती हर्षेणोत्फुल्ललोचना ।  
तालिकासंनिपातैश्च ह्यन्योन्यं जघ्नुरूर्जिताः ॥ २१ ॥  
किन्नर्यो यक्षकन्याश्च नानादैतेयकन्यकाः ।  
अप्सरोगणकन्याश्च उषायाः सखितां गताः ॥ २२ ॥  
उक्ता च तत्र ताभिश्च भर्ता तव वरानने ।  
भविष्यत्यचिरेणेव देव्या वचनकल्पितः ॥ २३ ॥  
न हि देव्या वचो मिथ्या भविष्यति कदाचन ।  
रूपाभिजनसम्पन्नः पतिस्ते कल्पितस्तया ॥ २४ ॥  
उषा सखीनां तद् वाक्यं प्रतिपूज्य यथाविधि ।  
दत्तं मनोरथं देव्या भावयन्ती व्यवस्थिता ॥ २५ ॥  
ततः क्रीडाविहारं तमनुभूय सहोमया ।  
गतेऽहनि ततः सर्वा नार्यस्ताः परमाद्भुताः ॥ २६ ॥  
ययुः स्वानालयान् सर्वा देवी चादर्शनं गता ।  
काश्चिदश्वैस्तथा यानैर्गजैरन्यास्तथा रथैः ॥ २७ ॥  
पुरं प्रविविशुर्हृष्टाः काश्चिदाकाशमास्थिताः ।  
ततः प्रभृति सा देवी काममोहं गता विभो ॥ २८ ॥  
देव्यास्तु वचनं स्मृत्वा संस्मरन्ती पतिं तदा ।  
निद्रां न भजते रात्रौ न दिवा भोजनं तथा ॥ २९॥  
स्मरन्ती पतिभावं सा विललाप नृपात्मजा ।  
निन्दन्ती शशिनं नाके सेवती न च चन्दनम् ॥ ३० ॥  
सा बाला मोहिता राजन् कामेन परिपीडिता ।  
उपचर्यन्ति तां सख्यो विज्वरामपि सज्वराम् ॥ ३१ ॥  
तप्यते हृदयं तस्या लेपितं चन्दनेन च ।  
कपोले पाण्डिमाचिह्नं नेत्रे जलसमन्विते ॥ ३२ ॥  
जम्भणं च तथा स्वापो देहे तस्या व्यवर्धत ।  
पद्मिनीकन्दचूर्णानि शीतलानि मुहुर्मुहुः ॥ ३३ ॥  
क्षिपन्ति सख्यो हृदये पीडिते मन्मथाग्निना ।  
व्यजनानि प्रकुर्वन्ति पृच्छन्ति च पुनः पुनः ॥ ३४ ॥  
का व्यथा किं शरीरं ते किमिदं तव भामिनि ।  
किं तुभ्यं रोचते देवि तदाख्याहि वरानने ॥ ३५ ॥  
कस्मादिदं समुत्पन्नं दुःखसाध्यं मनोरमे ।  
त्वन्मनोऽनुगतं वाक्यं वदन्त्येतास्तु सारिकाः ॥ ३६ ॥  
शुका नीलतमाः सुभ्रु पठन्ति हि पुमानिव ।  
प्रह्लादजननं वाक्यं किमर्थं नाद्य भाषसे ॥ ३७ ॥  
तव तातो महावीरो देवानामपि दुर्जयः ।  
तस्याग्रे तिष्ठते कोऽपि न भूमौ वरवर्णिनि ॥ ३८ ॥  
बलेः पुत्रो महावीरो बाणो हि दुरतिक्रमः ।  
जितामरावतीकं च नगरं शोणिताह्वयम् ।  
यत्र संतिष्ठते दैवः शूलहस्तो महेश्वरः ॥ ३९ ॥  
पुत्रोऽयमिति जानीहि गिरिजां योऽब्रवीद्धरः ।  
बाणं प्रति महादेवस्तव तातमुषे शृणु ॥ ४० ॥  
का व्यथा ते मुखे स्वेदो नासाग्रे च विराजते ।  
नीहारबिन्दवः पद्मे राजन्ते शरदागमे ॥ ४१ ॥  
सम्पूर्णचन्द्रप्रतिमं मुखं चन्द्रो यथा घने ।  
न शोभते तु विच्छायं किमर्थं कारणं वद ॥ ४२ ।  
श्वासान् मुञ्चसि बाले त्वं न रतिं यासि भावतः ।  
गृहाण भोजनं दिव्यं यत् ते मनसि वर्तते ॥ ४३ ॥  
ताम्बूलं रोचते पूर्वं तत् किमर्थं न गृह्यते ।  
मिष्टानि यानि वस्तूनि दुर्लभानीतरैर्जनैः ॥ ४४ ॥  
गृहाण देवि उत्तिष्ठ वद पीडां शरीरजाम् ।  
इति कोलाहलं श्रुत्वा उषावेश्मसमुद्भवम् ॥ ४५ ॥  
दासीभिः कीर्तितं तत्र मातुरग्रे पृथक् पृथक्।  
राजपुत्री यदा देवि समायाता गृहे सती ॥ ४६ ॥  
जलक्रीडाविहाराच्च मूकेव परिलक्ष्यते ।  
अतो दासीजना देवि वदामस्त्वां वयं जनाः ॥ ४७ ॥  
को मोहः किमिदं मौनं कः स्वापो म्लानता कथम्।  
विचार्य भिषजो देवि दिश्यन्तां कष्टशान्तये ॥ ४८ ॥  
शिरीषपुष्पसदृशं यच्छरीरं सुकोमलम् ।  
तत् कथं सहते देवि व्याधिभारं वरानने ॥ ४९ ॥  
इति श्रुत्वा तदा देवी सत्वरा हंसगामिनी ।  
प्राप्य देशमुषा यत्र किमिदं कष्टलक्षणम् ॥ ५० ॥  
पल्लवाकृतिहस्तेन कोमलं तत्करं तदा ।  
स्पृष्ट्वाङ्गुलीरनायासं स्फोटयामास भाविनी ॥ ५१ ॥  
किमस्ति तव कल्याणि का व्यथा तव वर्तते ।  
एते वैद्याः समागत्य पृच्छन्ति भवतीं हि तत् ॥ ५२ ॥  
वैद्या ऊचुः  
जलक्रीडां गता तत्र राजपुत्री सखीगणैः ।  
पार्वत्याः क्रीडितं तत्र जानीमः श्रमसम्भवम् ॥ ५३ ॥  
श्रमाद्ग्लानिः समुत्पन्ना जृम्भणं च पुनः पुनः ।  
स्वापश्च जायते तेन मा भयं कर्तुमर्हसि ॥ ५४॥  
देव्युवाच  
हदये निहितं वैद्याश्चन्दनं हिमसंयुतम् ।  
अमात्याः किमिदं शीघ्रं किमिदं बुद्बुदायते ॥ ५५ ॥  
अतिदाहो महान् स्वेदः पिपासा न बुभुक्षते ।  
प्रलाप एव किं तस्यां शास्त्रतो ब्रूत निश्चितम् ॥ ५६ ॥  
वैद्या ऊचुः  
क्रीडाविहारे मिलिताः स्त्रीजना देवसंनिधौ ।  
रूपेणाप्रतिमा देवी राजपुत्री च भाविनी ॥ ५७ ॥  
दृष्टिपातः कृतस्ताभिस्तेन पुत्र्यां व्यथाभवत्।  
रक्षामन्त्रैस्तथा पीतैः सर्षपैस्तां कुमारिकाम् ॥ ५८ ॥  
पानीयैरभिषेकेण परा शान्तिर्भविष्यति ।  
इत्युक्त्वा भिषजः सर्वे निवृत्ता नृपवेश्मतः ॥ ५९ ॥  
सूचयन्तः पुनः सर्वे कामाभिप्रायजां व्यथाम् ।  
मातृपृष्टा वरारोहा चिरकालमुवाच सा ॥ ६० ॥  
लज्जावती महाभागा मातरं रुदती भृशम् ।  
मातर्न रोचते नित्यं भाषणं न च भोजनम् ॥ ६१ ॥  
न चाप्युत्सवकं मातः सदाहं हृदयं शृणु ।  
इत्युक्त्वा विररामाथ ह्युषा नारी वरानना ॥ ६२ ॥  
सर्वाभिः स्त्रीभिरारब्धमन्योन्यं मुखवीक्षणम्।  
लज्जानुकारि नारीणां यौवनं हि भवेदिति ॥ ६३ ॥  
इयं च राजकन्या हि भर्तृयोग्या किमुच्यते ।  
पितुः प्रसादान्मातुश्च प्राप्नुयात् सदृशं वरम् ॥ ६४ ॥  
इति श्रीमहाभारते खिलभागे हरिवंशे विष्णुपर्वणि बाणयुद्धे उषाविरहोनाम सप्तदशाधिकशततमोऽध्यायः ॥११७ ॥