+++
title = "०६५"

+++
जनमेजय उवाच  
प्रादुर्भावे मुनिश्रेष्ठ माथुरे चरितं शुभम् ।  
शृण्वन्नैवाधिगच्छामि तृप्तिं कृष्णस्य धीमतः ॥ १ ॥  
द्वारकायां निवसतः कृतदारस्य षड्गुणम् ।  
चरितं ब्रूहि कृष्णस्य सर्वं हि विदितं तव ॥ २ ॥  
वैशम्पायन उवाच  
जनमेजय कृष्णस्य कृतदारस्य भारत ।  
निबोध चरितं चित्रं तस्यैव सदृशं प्रभो ॥ ३ ॥  
प्राप्तदारो महातेजा वासुदेवः प्रतापवान् ।  
रुक्मिण्या सहितो देव्या ययौ रैवतकं नृप ॥ ४ ॥  
उपवासावसानं हि रुक्मिण्याः प्रतिपूजयन् ।  
तर्पयिष्यन् स्वयं विप्राञ्जगाम मधुसूदनः ॥ ५ ॥  
कुमाराः प्रययुस्तत्र पुत्रभ्रातर एव च ।  
प्रेषिता वासुदेवेन नारदस्याभ्यनुज्ञया ॥ ६ ॥  
षोडश स्त्रीसहस्राणि जग्मुरेव च धीमतः ।  
ऋद्धया परमया राजन् विष्णोरेवानुरूपया ॥ ७ ॥  
ततस्तत्र द्विजातीनां कामान् प्रादादधोक्षजः ।  
अर्थिनां धर्मनित्यानां बन्दिनामिष्टवादिनाम् ॥ ८ ॥  
कल्याणनामगोत्राणां महतां पुण्यकर्मणाम् ।  
यौनैः श्रौतैश्च माखैश्च शुद्धानां कुरुनन्दन ॥ ९ ॥  
तर्पयित्वा द्विजान् कामैरिष्टैरिष्टः सतां गतिः।  
ज्ञातीन् संतर्पयामास यथार्हं भक्तवत्सलः ॥ 2.65.१० ॥  
उपवासावसानेऽथ भगवान् स विशेषतः ।  
बहुमेने प्रियां भार्यां रुक्मिणीं भीष्मकात्मजाम् ॥ ११ ॥  
वसतस्तस्य कृष्णस्य सदारस्यामितौजसः ।  
सहासीनस्य रुक्मिण्या नारदोऽभ्याययौ मुनिः ॥ १२ ॥  
आगतं चाप्रमेयात्मा मुनिमिन्द्रानुजस्तदा ।  
शास्त्रदृष्टेन विधिना अर्चयामास केशवः ॥ १३ ॥  
सोऽर्चितो वासुदेवेन मुनिरर्च्यतमः सताम् ।  
पारिजाततरोः पुष्पं ददौ कृष्णाय भारत ॥ १४ ॥  
तद्वृक्षराजकुसुमं रुक्मिण्याः प्रददौ हरिः ।  
पार्श्वस्था सा हि कृष्णस्य भोज्या नरवराभवत् ॥ १५ ॥  
प्रतिगृह्य तु तत् पुष्पं कामारणिरनिन्दिता ।  
शिरस्यमलपत्राक्षी ददौ कृष्णेङ्गितानुगा ॥ १६ ॥  
त्रैलोक्यनृपसर्वस्वं नारायणमनोहरा ।  
शुशुभे देवपुष्पेण द्विगुणं भैष्मकी तदा ॥ १७ ॥  
तां नारदस्तथोवाच मुनिर्ब्रह्मसुतस्तदा ।  
तवैवौपयिकं पुष्पमेकं देवि पतिव्रते ॥ १८ ॥  
अलंकृतं पुष्पमेतत् संसर्गात् तव सर्वथा ।  
अत्यर्हा च मता मे त्वमेतत्पुष्पाद् धृतव्रते ॥ १९ ॥  
कल्याणगुणसम्पन्ने सततं भर्तृवत्सले ।  
अम्लानमेतत् सततं पुष्पं भवति कामिनि ॥ 2.65.२० ॥  
संवत्सरपरं कालं कालज्ञे गुणसम्मते ।  
ईप्सितानपि गन्धांश्च ददाति वदतां वरे ॥ २१ ॥  
शीतोष्णे चेच्छिते देवि पुष्पमेतत् प्रयच्छति ।  
स्रवत्यपि रसान्देवि मनसा काङ्क्षितान्वरान्॥२२  
सेव्यमानं च सौभाग्यं ददाति वरवर्णिनि ।  
स्रवत्यपि तथा गन्धानीप्सितान्प्रीतिवर्द्धनान् ॥ २३ ॥  
यानि यानि च पुष्पाणि त्वं देव्यभिलषिष्यसि ।  
कुसुमं वृक्षराजस्य तानि तानि प्रदास्यति ॥ २४ ॥  
एतदेव भगाधानं धर्मिष्ठे पुत्रदं तथा ।  
मतिं च नाशुभे धत्ते धार्यमाणं सदा शुभे ॥ २५ ॥  
यद् यदिच्छसि वर्णं च तत्सर्वं धारयिष्यति ।  
स्वल्पं वा यदि वा स्थूलं छन्दतस्ते भविष्यति ॥ २६ ।  
अनिष्टगन्धहरणमेतत् सद्गन्धवर्द्धनम् ।  
प्रदीपकर्म रात्रौ च करोति कमलेक्षणे ॥ २७ ॥  
संतानकस्रजो मालां पुष्पवस्त्रादि वाच्युतम् ।  
पुष्पमण्डपमुख्यानि चिन्तितेन प्रदास्यति ॥ २८ ॥  
बुभुक्षा वा पिपासा वा ग्लानिर्वाप्यथवा जरा।  
देववद्धारयन्त्यास्ते स्वच्छन्देन भविष्यति ॥ २९ ॥  
अनुगीतानि गीतानि दास्यत्यपि च चिन्तिते ।  
सुवादित्रान् सुमधुरांस्तथैव तव सम्मतान् ॥ 2.65.३० ॥  
पूर्णे संवत्सरे देवि पुष्पमेतत् तवान्तिकात्।  
निर्वर्त्स्यते तरुवरं समयेन प्रयास्यति ॥ ३१ ॥  
कृतिरेषा हि भद्रं ते पारिजातस्य सुप्रभे ।  
निसर्गतः सर्गकृता सत्कारार्थेऽसुरद्विषाम् ॥ ३२ ॥  
उमा देववरस्येष्टा हिमालयसुता सती ।  
धारयन्तीश्वरी नित्यं पुष्पाण्येतानि सुप्रभे ॥ ३३ ॥  
अदितिश्च सपौलोमी महेन्द्रसुरतारणी ।  
सावित्री देवमाता च श्रीश्च सर्वगुणोचिता ॥ ३४ ॥  
देवपत्नयस्तथैवान्या देवाश्च वसुदेवताः ।  
संवत्सरपरः कालः सर्वेषां न तु संशयः ॥ ३५ ॥  
षोडशस्त्रीसहस्राणां मध्ये त्वं खलु वर्तसे ।  
अद्येष्टां वासुदेवस्य वेद्मि त्वां भोजनन्दिनि ॥ ३६ ॥  
सपत्न्यस्ते गुणोपेते सर्वाः सर्वेश्वरप्रिये ।  
अवमानावसेकेन त्वया सिक्ताद्य भामिनि ॥ ३७ ।  
प्रकाशमद्य सौभाग्यमनिवार्यं यशश्च ते।  
मन्दारकुसुमं दत्तं यत् ते मधुनिघातिना ॥ ३८ ॥  
अद्य सात्राजिती देवी ज्ञास्यते वरवर्णिनी ।  
सौभाग्याख्यं सदा वेत्ति याऽऽत्मानं सुभगं सती॥३९॥  
साम्बमाता च गान्धारी भार्याश्चान्या महात्मनः ।  
सौभाग्यार्थोद्यताकाङ्क्षामद्य मोक्ष्यन्ति निःस्पृहाः ॥2.65.४०॥  
सौभाग्यैकरथो जैत्रस्तव देव्यद्य निःसृतः ।  
मनोरथरथानां यः सहस्रैरपि दुर्जयः ॥ ४१ ॥  
अद्याहमवगच्छामि सर्वथा सर्वशोभने ।  
आत्मा द्वितीयः कृष्णस्य भोजे त्वमिति भाभिनि ॥ ४२ ॥  
त्रैलोक्यरत्नसर्वस्वमददाद् यत् तवाच्युतः ।  
जीवितातिशयस्तेन त्वया प्राप्तो हरिप्रिये ॥ ४३ ॥  
नारदेनैवमुक्तं तु तथ्यं वाक्यं नराधिप ।  
तत्रस्थाः शुश्रुवुः प्रेष्याः प्रेषिताः सत्यभामया ॥ ४४ ॥  
देवीनां च तथान्यासां पत्नीनां च विशाम्पते ।  
दृष्ट्वा ताः सविशेषं च नारदेनात्युदाहृतम् ॥ ४५ ॥  
तच्च श्रुत्वा सुनिखिलं प्रेष्याभिः स्त्रीस्वभावतः ।  
प्रकाशीकृतमेवासीद् विष्णोरन्तःपुरे तदा ॥ ४६ ॥  
कर्णाकर्णि ततो देव्यः कौलीनमिव संघशः ।  
मन्त्रयाञ्चक्रिरे हृष्टा रुक्मिण्यतिगुणोदयम् ॥ ४७ ॥  
अर्हेति पुत्रमातेति ज्येष्ठेति च समागताः ।  
प्रायेण प्रवदन्ति स्म हृष्टा दामोदरस्त्रियः ॥ ४८ ॥  
ममृषे न सपत्न्यास्तु तत्सौभाग्यगुणोदयम् ।  
सत्यभामा प्रिया नित्यं विष्णोरतुलतेजसः ॥ ४९ ॥  
रूपयौवनसम्पन्ना स्वसौभाग्येन गर्विता ।  
अभिमानवती देवी श्रुत्वैवेर्ष्यावशं गता ॥ 2.65.५० ॥  
समुत्सृजन्ती वसनं सकुंकुमं शुचिस्मिता शुक्लतमैकमंशुकम् ।  
जग्राह रोषाकुलितेन चेतसा वह्नेस्तदा श्रीरिव वर्द्धितेन्धना ॥५१ ॥  
दन्दह्यमाना ज्वलनेन वर्द्धता ईर्ष्यासमुत्थेन गतप्रभेव ।  
क्रोधान्विता क्रोधगृहं विविक्तं विवेश तारेव घनं सतोयम् ॥ ५२ ॥  
बद्ध्वा ललाटे हिमचन्द्रशुक्लं दुकूलपट्टं प्रियरोषचिह्नम्।  
पर्यन्तदेशं सरसेन देवी विलिप्य सा लोहितचन्दनेन ॥ ५३ ॥  
संस्मृत्य संस्मृत्य शिरः सरोषं प्रकम्पमाना समुपोपविष्टा ।  
दीर्घोपधाने शयनेऽपनीय विभूषणान्येव निबद्धवेणी ॥ ५४ ॥  
अकारणार्थेन विकृष्यमाणा प्रेष्याजनस्याभिजनान्वितापि ।  
विचूर्णयामास कुशेशयं सा निःश्वस्य निःश्वस्य नखैर्नतभ्रूः ॥ ५५ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे पञ्चषष्टिमोऽध्यायः ॥ ६५ ॥