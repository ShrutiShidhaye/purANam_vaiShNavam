+++
title = "१०८"

+++
वैशम्पायन उवाच  
समाप्तमायो मायाज्ञो विक्रान्तः समरेऽव्ययः ।  
अष्टम्यां निहतो युद्धे मायावी कालशम्बरः ॥ १ ॥  
तमृक्षवन्ते नगरे निहत्यासुरसत्तमम् ।  
गृह्य मायावतीं देवीमागच्छन्नगरं पितुः ॥ २॥  
सोऽन्तरिक्षगतो भूत्वा मायावी शीघ्रविक्रमः ।  
आजगाम पुरीं रम्यां रक्षितां तेजसा पितुः ॥ ३ ॥  
सोऽन्तरिक्षान्निपतितः केशवान्तःपुरे शिशुः ।  
मायावत्या सह तया रूपवानिव मन्मथः ॥ ४ ॥  
तस्मिंस्तत्रावपतिते महिष्यः केशवस्य याः ।  
विस्मिताश्चैव हृष्टाश्च भीताश्चैवाभवंस्ततः ॥ ५ ॥  
ततस्तं कामसंकाशं कान्तया सह सङ्गतम् ।  
प्रेक्षन्त्यो हृष्टवदनाः पिबन्त्यो नयनोत्सवम् ॥ ६ ॥  
तं विनीतमुखं दृष्ट्वा लज्जमानं पदे पदे ।  
अभवन् स्निग्धसंकल्पाः सर्वास्ताः कृष्णयोषितः ॥७॥  
रुक्मिणी चैव तं दृष्ट्वा शोकार्ता पुत्रगर्द्धिनी ।  
सपत्नीशतसंकीर्णा सबाष्पा वाक्यमब्रवीत् ॥ ८ ॥  
यादृक् स्वप्नो मया दृष्टो निशायां यौवने गते ।  
कंसारिणा ममानीय दत्तं साहारपल्लवम् ॥ ९ ॥  
शशिरश्मिप्रतीकाशं मुक्तादाम च शोभनम् ।  
केशवेनाङ्कमारोप्य मम कण्ठे न्यबध्यत ॥ 2.108.१० ॥  
श्यामा सुचारुकेशा स्त्री शुक्लाम्बरविभूषिता ।  
पद्महस्ता निरीक्षन्ती प्रविष्टा मम वेश्मनि ॥ ११ ॥  
तया पुनरहं गृह्य स्नापिता रुचिराम्बुना ।  
कुशेशयमयीं मालां स्त्री संगृह्याथ पाणिना ॥ १२ ॥  
मम मूर्धन्युपाघ्राय दत्ता स्वच्छा तया मम ।  
एवं स्वप्नान् कीर्तयन्ती रुक्मिणी हृष्टमानसा ॥ १३ ॥  
सखीजनवृता देवी कुमारं वीक्ष्य तं मुहुः ।  
धन्यायाः खल्वयं पुत्रो दीर्घायुः प्रियदर्शनः ॥ १४ ॥  
ईदृशः कामसंकाशो यौवने प्रथमे स्थितः ।  
जीवपुत्रा त्वया पुत्र कासौ भाग्यसमन्विता ॥ १५ ॥  
किमर्थं चाम्बुदश्यामः सभार्यस्त्वमिहागतः ।  
अस्मिन् वयसि सुव्यक्तं प्रद्युम्नो मम पुत्रकः ॥ १६ ॥  
भवेद् यदि न नीतः स्यात्कृतान्तेन बलीयसा ।  
व्यक्तं कृष्णकुमारस्त्वं न मिथ्या मम तर्कितम् ॥ १७ ॥  
विज्ञातोऽसि मया चिह्नैर्विना चक्रं जनार्दनः ।  
मुखं नारायणस्येव केशाः केशान्त एव च ॥ १८॥  
ऊरू वक्षो भुजौ तुल्यौ हलिनः श्वशुरस्य मे ।  
कस्त्वं वृष्णिकुलं सर्वं द्योतयन् वपुषास्थितः ॥ १९ ॥  
अहो नारायणस्येव दिव्या ते परमा तनुः ।  
एतस्मिन्नन्तरे कृष्णः सहसा प्रविवेश ह ।  
नारदस्य वचः श्रुत्वा शम्बरस्य वधं प्रति ॥ 2.108.२० ॥  
सोऽपश्यत् तं सुतं ज्येष्ठं सिद्धं मन्मथलक्षणैः ।  
स्नुषां मायावतीं चैव हृष्टचेता जनार्दनः ॥ २१ ॥  
सोऽब्रवीत्सहसा देवीं रुक्मिणीं देवतामिव ।  
अयं स देवि सम्प्राप्तः सुतश्चापधरस्तव ॥ २२ ॥  
अनेन शम्बरं हत्वा मायायुद्धविशारदम् ।  
हृता मायाश्च ताः सर्वा याभिर्देवानबाधयत् ॥ २३ ॥  
सती चेयं शुभा साध्वी भार्या वै तनयस्य ते ।  
मायावतीति विख्याता शम्बरस्य गृहोषिता ॥ २४ ॥  
मा च ते शम्बरस्येयं पत्नीति भवतु व्यथा ।  
मन्मथे तु गते नाशं गते चानङ्गतां पुरा ॥ २५ ॥  
कामपत्नीं न कान्तैषा शम्बरस्य रतिः प्रिया ।  
मायारूपेण तं दैत्यं मोहयत्यसकृच्छुभा ॥ २६ ॥  
न चैषा तस्य कौमारे वशे तिष्ठति शोभना ।  
आत्ममायामयं कृत्वा रूपं शम्बरमाविशत् ॥ २७ ॥  
पत्न्येषा मम पुत्रस्य स्नुषा तव वराङ्गना ।  
लोककान्तस्य साहाय्यं करिष्यति मनोमयम् ॥ २८ ॥  
प्रवेशयैनां भवनं पूज्यां ज्येष्ठां स्नुषां मम ।  
चिरं प्रणष्टं च सुतं भजस्व पुनरागतम् ॥ २९ ॥  
वैशम्पायन उवाच  
श्रुत्वा तु वचनं देवी कृष्णेनोदाहृतं तदा ।  
प्रहर्षमतुलं लब्ध्वा रुक्मिणी वाक्यमब्रवीत् ॥ 2.108.३० ॥  
अहो धन्यतरास्मीति वीरपुत्रसमागमात्।  
अद्य मे सफलः कामः पूर्णो मेऽद्य मनोरथः ॥ ३१॥  
चिरप्रणष्टपुत्रस्य दर्शनं प्रियया सह ।  
आगच्छ पुत्र भवनं सभार्यः प्रविशेह च ॥ ३२॥  
ततोऽभिवाद्य चरणौ गोविन्दं मातरं च ताम्।  
प्रद्युम्नः पूजयामास हलिनं च महाबलम् ॥ ३३ ॥  
उत्थाप्य तं परिष्वज्य मूर्ध्न्युपाघ्राय वीर्यवान् ।  
प्रद्युम्नं बलिनां श्रेष्ठं केशवः परवीरहा ॥ ३४॥  
स्नुषां चोत्थाप्य तां देवी रुक्मिणी रुक्मभूषणा।  
परिष्वज्योपसंगृह्य स्नेहाद् गद्गदभाषिणी ॥ ३५ ॥  
समेत्य भवनं पत्न्या शचीन्द्रमदितिर्यथा ।  
प्रवेशयामास तदा रुक्मिणी सुतमागतम् ॥ ३६ ॥  
इति श्रीमहाभारते खिलभागे हरिवंशे विष्णुपर्वणि प्रद्युम्नागमने अष्टाधिकशततमोऽध्यायः ॥ १०८ ॥