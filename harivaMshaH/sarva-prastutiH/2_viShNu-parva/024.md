+++
title = "०२४"

+++
वैशम्पायन उवाच  
अन्धकस्य वचः श्रुत्वा कंसः संरक्तलोचनः ।  
न किंचिदब्रवीत् क्रोधाद् विवेश स्वं निकेतनम् ॥ १ ॥  
ते च सर्वे यथावेश्म यादवाः श्रुतविस्तराः ।  
जग्मुर्विगतसंकल्पाः कंसवैकृतशंसिनः ॥ २ ॥  
अक्रूरोऽपि यथाऽऽज्ञप्तः कृष्णदर्शनलालसः ।  
जगाम रथमुख्येन मनसा तुल्यगामिना ॥ ३ ॥  
कृष्णस्यापि निमित्तानि शुभान्यङ्गगतानि वै ।  
पितृतुल्येन शंसन्ति बान्धवेन समागमम् ॥ ४ ॥  
प्रागेव च नरेन्द्रेण माथुरेणौग्रसेनिना ।  
केशिनः प्रेषितो दूतो वधायोपेन्द्रकारणात् ॥ ५ ॥  
स च दूतवचः श्रुत्वा केशी क्लेशकरो नृणाम् ।  
वृन्दावनगतो गोपान् बाधते स्म दुरासदः ॥ ६ ॥  
मानुषं मांसमश्नानः क्रुद्धो दुष्टपराक्रमः ।  
दुर्दान्तो वाजिदैत्योऽसावकरोत् कदनं महत् ॥ ७ ॥  
निघ्नन् गा वै सगोपालान् गवां पिशितभोजनः ।  
दुर्मदः कामचारी च स केशी निरवग्रहः ॥ ८ ॥  
तदरण्यं श्मशानाभं नृणां मांसास्थिभिर्वृतम् ।  
यत्रास्ते स हि दुष्टात्मा केशी तुरगदानवः ॥ ९ ॥  
खुरैर्दारयते भूमिं वेगेनारुजते द्रुमान् ।  
हेषितैः स्पर्द्धते वायुं प्लुतैर्लङ्घयते नभः ॥ 2.24.१० ॥  
अतिप्रवृद्धो मत्तश्च दुष्टोऽश्वो वनगोचरः ।  
आकम्पितसटो रौद्रः कंसस्य चरितानुगः ॥ ११ ॥  
ईरिणं तद् वनं सर्वं तेनासीत् पापकर्मणा ।  
कृतं तुरगदैत्येन सर्वान् गोपाञ्जिघांसता ॥ १२ ॥  
तेन दुष्टप्रचारेण दूषितं तद् वनं महत् ।  
न नृभिर्गोधनैवापि सेव्यते वनवृत्तिभिः ॥१३ ॥  
निःसम्पातः कृतः पन्थास्तेन तद्विषयाश्रयः ।  
मदाच्चलितवृत्तेन नृमांसान्यश्नता भृशम् ॥ १४ ॥  
नृशब्दानुसरः क्रुद्धः स कदाचिद् वनागमे ।  
जगाम घोषसंवासं चोदितः कालधर्मणा ॥ १५ ॥  
तं दृष्ट्वा दुद्रुवुर्गोपाः स्त्रियश्च शिशुभिः सह ।  
क्रन्दमाना जगन्नाथं कृष्णं नाथमुपाश्रिताः ॥ १६ ॥  
तासां रुदितशब्देन गोपानां क्रन्दितेन च ।  
दत्त्वाभयं तु कृष्णो वै केशिनं सोऽभिदुद्रुवे ॥ १७ ॥  
केशी चाप्युन्नतग्रीवः प्रकाशदशनेक्षणः ।  
हेषमाणो जवोदग्रो गोविन्दाभिमुखो ययौ ॥ १८ ॥  
तमापतन्तं सम्प्रेक्ष्य केशिनं हयदानवम् ।  
प्रत्युज्जगाम गोविन्दस्तोयदः शशिनं यथा ॥ १९ ॥  
केशिनस्तु तमभ्याशे दृष्ट्वा कृष्णमवस्थितम् ।  
मनुष्यबुद्धयो गोपाः कृष्णमूचुर्हितैषिणः ॥ 2.24.२० ॥  
कृष्ण तात न खल्वेष सहसा ते हयाधमः ।  
उपसर्प्यो भवान् बालः पापश्चैष दुरासदः ॥ २१ ॥  
एष कंसस्य सहजः प्राणस्तात बहिश्चरः ।  
उत्तमश्च हयेन्द्राणां दानवोऽप्रतिमो युधि ॥ २२ ॥  
त्रासनः सर्वभूतानां तुरगाणां महाबलः ।  
अवध्यः सर्वभूतानां प्रथमः पापकर्मणाम् ॥ २३ ॥  
गोपानां तद् वचः श्रुत्वा वदतां मधुसूदनः ।  
केशिना सह युद्धाय मतिं चक्रेऽरिसूदनः ॥ २४ ॥  
ततः सव्यं दक्षिणं च मण्डलं स परिभ्रमन् ।  
पद्भ्यामुभाभ्यां स हयः क्रोधेनारुजते द्रुमान् ॥ २५ ॥  
मुखे लम्बसटे चास्य स्कन्धे केशघनावृते ।  
वलयोऽभ्रतरङ्गाभाः सुस्रुवुः क्रोधजं जलम् ॥ २६ ॥  
स फेनं वक्त्रजं चैव ववर्ष रजसावृतम् ।  
हिमकाले यथा व्योम्नि नीहारमिव चन्द्रमाः ॥ २७ ॥  
गोविन्दमरविन्दाक्षं हेषितोद्गारशीकरैः ।  
स फेनैर्वक्त्रनिर्गीर्णैः प्रोक्षयामास भारत ॥ २८ ॥  
खुरोद्धूतावसिक्तेन मधुकक्षोदपाण्डुना ।  
रजसा स हयः कृष्णं चकारारुणमूर्धजम् ॥२९ ॥  
प्लुतवल्गितपादस्तु तक्षमाणो धरां खुरैः ।  
दन्तान् निर्दशमानस्तु केशी कृष्णमुपाद्रवत् ॥ 2.24.३० ॥  
स संसक्तस्तु कृष्णेन केशी तुरगसत्तमः ।  
पूर्वाभ्यां चरणाभ्यां वै कृष्णं वक्षस्यताडयत् ॥ ३१॥  
पुनः पुनः स च बली प्राहिणोत्पार्श्वतः खुरान् ।  
कृष्णस्य दानवो घोरं प्रहारममितौजसः ॥३२॥  
वक्त्रेण चास्य घोरेण तीक्ष्णदंष्ट्रायुधेन वै ।  
अदशद् बाहुशिखरं कृष्णस्य रुषितो हयः । ३३ ॥  
स लम्बकेसरसटः कृष्णेन सह सङ्गतः ।  
रराज केशी मेघेन संसक्तः ख इवांशुमान् ॥ ३४ ॥  
उरस्तस्योरसा हन्तुमियेष बलवान् हयः ।  
वेगेन वासुदेवस्य क्रोधाद् द्विगुणविक्रमः ॥ ३५ ॥  
तस्योत्सिक्तस्य बलवान् कृष्णोऽप्यमितविक्रमः ।  
बाहुमाभोगिनं कृत्वा मुखे क्रुद्धः समादधत् ॥ ३६ ॥  
स तं बाहुमशक्तो वै खादितुं भेत्तुमेव च ।  
दशनैर्मूलनिर्मुक्तैः सफेनं रुधिरं वमन् ॥ ३७ ॥  
विपाटिताभ्यामोष्ठाभ्यां कटाभ्यां विदलीकृतः ।  
अक्षिणी विवृते चक्रे विसृते मुक्तबन्धने ॥ ३८ ॥  
निरस्तहनुराविष्टः शोणिताक्तविलोचनः ।  
उत्कर्णो नष्टचेतास्तु स केशी बह्वचेष्टत ॥३९॥  
उत्पतन्नसकृत्पादैः शकृन्मूत्रं समुत्सृजन् ।  
खिन्नाङ्गरोमा श्रान्तस्तु निर्यत्नचरणोऽभवत् ॥ 2.24.४० ॥  
केशिवक्त्रविलग्नस्तु कृष्णबाहुरशोभत ।  
व्याभुग्न इव घर्मान्ते चन्द्रार्धकिरणैर्घनः ॥ ४१ ॥  
केशी च कृष्णसंसक्तः शान्तगात्रो व्यरोचत ।  
प्रभातावनतश्चन्द्रः श्रान्तो मेरुमिवाश्रितः ॥ ४२ ॥  
तस्य कृष्णभुजोद्धूताः केशिनो दशना मुखात्।  
पेतुः शरदि निस्तोयाः सिताभ्रावयवा इव ॥ ४३ ॥  
स तु केशी भृशं शान्तः कृष्णेनाक्लिष्टकर्मणा ।  
स्वभुजं स्वायतं कृत्वा पाटितो बलवत्तदा ॥ ४४ ॥  
स पाटितो भुजेनाजौ कृष्णेन विकृताननः ।  
केशी नदन्महानादं दानवो व्यथितस्तदा ॥ ४५ ॥  
विघूर्णमानस्त्रस्ताङ्गो मुखाद् रुधिरमुद्वमन् ।  
भृशं व्यङ्गीकृतवपुर्निकृत्तार्द्ध इवाचलः ॥ ४६ ॥  
व्यादितास्यो महारौद्रः सोऽसुरः कृष्णबाहुना ।  
निपपात यथा कृत्तो नागो हि द्विदलीकृतः ॥ ४७ ॥  
बाहुना कृत्तदेहस्य केशिनो रूपमाबभौ ।  
पशोरिव महाघोरं निहतस्य पिनाकिना ॥ ४८ ॥  
द्विपादपृष्ठपुच्छार्द्धे श्रवणैकाक्षिनासिके ।  
केशिनस्तद्विधाभूते द्वे चार्धे रेजतुः क्षितौ ॥ ४९ ॥  
केशिदन्तक्षतस्यापि कृष्णस्य शुशुभे भुजः ।  
वृद्धः साल इवारण्ये गजेन्द्रदशनाङ्कितः ॥ 2.24.५० ॥  
तं हत्वा केशिनं युद्धे कल्पयित्वा च भागशः ।  
कृष्णः पद्मपलाशाक्षो हसंस्तत्रैव तस्थिवान् ॥ ५१ ॥  
तं हतं केशिनं दृष्ट्वा गोपा गोपस्त्रियस्तथा ।  
बभूवुर्मुदिताः सर्वे हतविघ्ना गतक्लमाः ॥ ५२ ॥  
दामोदरं तु श्रीमन्तं यथास्थानं यथावयः ।  
अभ्यनन्दन् प्रियैर्वाक्यैः पूजयन्तः पुनः पुनः ॥ ५३ ॥  
गोपा ऊचुः  
अहो तात कृतं कर्म हतोऽयं लोककण्टकः ।  
दैत्यः क्षितिचरः कृष्ण हयरूपं समास्थितः ॥ ५४ ॥  
कृतं वृन्दावनं क्षेमं सेव्यं नृमृगपक्षिणाम् ।  
घ्नता पापमिमं तात केशिनं हयदानवम् ॥ ५५ ॥  
हता नो बहवो गोपा गावो वत्सेषु वत्सलाः ।  
नैके चान्ये जनपदा हतानेन दुरात्मना ॥ ५६ ॥  
एष संवर्तकं कर्तुमुद्यतः खलु पापकृत् ।  
नृलोकं निर्नरं कृत्वा चर्तुकामो यथासुखम् ॥ ५७ ॥  
नैतस्य प्रमुखे स्थातुं कश्चिच्छक्तो जिजीविषुः ।  
अपि देवसमूहेषु किं पुनः पृथिवीतले ॥ ५८ ॥  
वैशम्पायन उवाच  
अथाहान्तर्हितो विप्रो नारदः खगमो मुनिः ।  
प्रीतोऽस्मि विष्णो देवेश कृष्ण कृष्णेति चाब्रवीत् ॥५९॥  
नारद उवाच  
यदिदं दुष्करं कर्म कृतं केशिजिघांसया ।  
त्वय्येव केवलं युक्तं त्रिदिवे त्र्यम्बकस्य वा ॥ 2.24.६० ॥  
अहं युद्धोत्सुकस्तात त्वद्गतेनान्तरात्मना ।  
इदं नरहयं युद्धं द्रष्टुं स्वर्गादिहागतः ॥ ६१ ॥  
पूतनानिधनादीनि कर्माणि तव दृष्टवान् ।  
अहं त्वनेन गोविन्द कर्मणा परितोषितः ॥ ६२ ॥  
हयादस्मान्महेन्द्रोऽपि बिभेति बलसूदनः ।  
कुर्वाणाच्च वपुर्घोरं केशिनो दुष्टचेतसः ॥ ६३ ॥  
यत्त्वया पाटितो देहो भुजेनायतपर्वणा ।  
एषोऽस्य मृत्युरन्ताय विहितो विश्वयोनिना ॥ ६४ ॥  
यस्मात् त्वया हतः केशी तस्मान्मच्छासनं शृणु ।  
केशवो नाम नाम्ना त्वं ख्यातो लोके भविष्यसि ॥६५॥  
स्वस्त्यस्तु भवतो लोके साधु याम्यहमाशुगः ।  
कृत्यशेषं च ते कार्यं शक्तस्त्वमसि मा चिरम् ॥ ६६ ॥  
त्वयि कार्यान्तरगते नरा इव दिवौकसः ।  
विडम्बयन्तः क्रीडन्ति लीलां त्वद्बलमाश्रिताः ॥ ६७ ॥  
अभ्याशे वर्तते कालो भारतस्याहवोदधेः ।  
हस्तप्राप्तानि युद्धानि रागं त्रिदिवगामिनाम् ॥ ६८ ॥  
पन्थानः शोधिता व्योम्नि विमानारोहणोर्ध्वगाः ।  
अवकाशा विभज्यन्ते शक्रलोके महीक्षिताम् ॥ ६९ ॥  
उग्रसेनसुते शान्ते पदस्थे त्वयि केशव ।  
अभितस्तन्महद् युद्धं भविष्यति महीक्षिताम् ॥ 2.24.७० ॥  
त्वां चाप्रतिमकर्माणं संश्रयिष्यन्ति पाण्डवाः ।  
भेदकाले नरेन्द्राणां पक्षग्राहो भविष्यसि ॥ ७१ ॥  
त्वयि राजासनस्थे हि राजश्रियमनुत्तमाम् ।  
शुभां त्यक्ष्यन्ति राजानस्त्वत्प्रभावान्न संशयः ॥ ७२ ॥  
एष मे कृष्ण संदेशः श्रुतिभिः ख्यातिमेष्यति ।  
देवतानां दिविस्थानां जगतश्च जगत्पते ॥ ७३ ॥  
दृष्टं मे भवतः कर्म दृष्टश्चासि मया प्रभो ।  
कंसे भूयः समेष्यामि साधिते साधु याम्यहम् ॥ ७४ ॥  
एवमुक्त्वा तु स तदा नारदः खं जगाम ह ।  
नारदस्य वचः श्रुत्वा देवसंगीतयोनिनः ॥ ७५ ॥  
तथेति स समाभाष्य पुनर्गोपान् समासदत् ।  
गोपाः कृष्णं समासाद्य विविशुर्व्रजमेव ह ॥ ७६ ॥  
इति श्रीमहाभारते खिलभागे हरिवंशे विष्णुपर्वणि केशिवधे चतुर्विशोऽध्यायः ॥ २४ ॥