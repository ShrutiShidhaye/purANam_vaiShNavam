+++
title = "०३९"

+++
वैशम्पायन उवाच  
विकद्रोस्तु वचः श्रुत्वा वसुदवो महायशाः ।  
परितुष्टेन मनसा वचनं चेदमब्रवीत् ॥ १ ॥  
राजा षाड्गुण्यवक्ता वै राजा मन्त्रार्थतत्त्ववित्।  
सतत्त्वं च हितं चैव कृष्णोक्तं किल धीमता ॥ २ ॥  
भाषिता राजधर्माश्च सत्याश्च जगतो हिताः ।  
विक्रद्रुणा यदुश्रेष्ठ यद्धितं तद् विधीयताम् ॥ ३ ॥  
एतच्छ्रुत्वा पितुर्वाक्यं विक्रद्रोश्च महात्मनः ।  
वाक्यमुत्तममेकाग्रो बभाषे पुरुषोत्तमः ॥ ४ ॥  
ब्रुवतां वः श्रुतं वाक्यं हेतुतः क्रमतस्तथा ।  
न्यायतः शास्त्रतश्चैव दैवं चैवानुपश्यताम् ॥ ५ ॥  
श्रूयतामुत्तरं वाक्यं श्रुत्वा च परिगृह्यताम् ।  
नयेन व्यवहर्तव्यं पार्थिवेन यथाक्रमम् ॥ ६ ॥  
संधिं च विग्रहं चैव यानमासनमेव च ।  
द्वैधीभावं संश्रयं च षाड्गुण्यं चिन्तयेत् सदा ॥ ७ ॥  
बलिनः संनिकृष्टे तु न स्थेयं पण्डितेन वै ।  
अपक्रमेद्धि कालज्ञः समर्थो युद्धमुद्वहेत् ॥ ८ ॥  
अहं तावत् सहार्येण मुहूर्तेऽस्मिन् प्रकाशिते ।  
जीवितार्थे गमिष्यामि शक्तिमानप्यशक्तवत् ॥ ९ ॥  
ततः सह्याचलयुतं सहार्येणाहमक्षयम् ।  
आत्मद्वितीयः श्रीमन्तं प्रवेक्ष्ये दक्षिणापथम् ॥ 2.39.१० ॥  
करवीरपुरं चैव रम्यं क्रौञ्चपुरं तथा ।  
द्रक्ष्यावस्तत्र सहितौ गोमन्तं च नगोत्तमम् ॥ ११ ॥  
आवयोर्गमनं श्रुत्वा जितकाशी स पार्थिवः ।  
अप्रविश्य पुरीं दर्पादनुसारं करिष्यति ॥ १२ ॥  
ततः सह्यवनेष्वेव राजा याति स सानुगः ।  
आवयोर्ग्रहणे चैव नृपतिः प्रयतिष्यति ॥ १३ ॥  
एषा नः श्रेयसी यात्रा भविष्यति कुलस्य वै ।  
पौराणामथ पुर्याश्च देशस्य च सुखावहा ॥ १४ ॥  
न च शत्रोः परिभ्रष्टा राजानो विजिगीषवः ।  
परराष्ट्रेषु मृष्यन्ति मृधे शत्रोः क्षयं विना ॥ १५ ॥  
एवमुक्त्वा तु तौ वीरौ कृष्णसंकर्षणावुभौ ।  
प्रपेदतुरसम्भ्रान्तौ दक्षिणौ दक्षिणापथम् ॥ १६ ॥  
तौ तु राष्ट्राणि शतशश्चरन्तौ कामरूपिणौ ।  
दक्षिणां दिशमास्थाय चेरतुर्मार्गगौ सुखम् ॥ १७ ॥  
सह्यपृष्ठेषु रम्येषु मोदमानावुभौ तथा ।  
दक्षिणापथगौ वीरावध्वानं सम्प्रपेदतुः ॥ १८ ॥  
तौ च स्वल्पेन कालेन सह्याचलविभूषितम् ।  
करवीरपुरं प्राप्तौ स्ववंशेन विभूषितम् ॥१९॥  
तौ तत्र गत्वा वेणाया नद्यास्तीरान्तमाश्रितम् ।  
आसेदतुः प्ररोहाढ्यं न्यग्रोधं तरुपुङ्गवम् ॥ 2.39.२० ॥  
अधस्तात् तस्य वृक्षस्य मुनिं दीप्ततपोधनम् ।  
अंसावसक्तपरशुं जटावल्कलधारिणम् ॥ २१ ॥  
गौरमग्निशिखाकारं तेजसा भास्करोपमम् ।  
क्षत्रान्तकरमक्षोभ्यं वपुष्मन्तमिवार्णवम् ॥ २२ ॥  
न्यस्तसंकुचिताधानं काले हुतहुताशनम् ।  
क्लिन्नं त्रिषवणाम्भोभिराद्यं देवगुरुं यथा ॥ २३ ॥  
सवत्सां धेनुकां श्वेतां होमधुक् कामदोहनाम्।  
क्षीरारणिं कर्षमाणं महेन्द्रगिरिगोचरम् ॥ २४ ॥  
ददृशतुस्तौ सहितावपरिश्रान्तमव्ययम् ।  
भार्गवं राममासीनं मन्दरस्थं यथा रविम् ॥ २५ ॥  
न्यायतस्तौ तु तं दृष्ट्वा पादमूले कृताञ्जली ।  
वसुदेवसुतौ वीरौ सधिष्ण्याविव पावकौ ॥ २६ ॥  
कृष्णस्तमृषिशार्दूलमुवाच वदतां वरः ।  
श्लक्ष्णं मधुरया वाचा लोकवृत्तान्तकोविदः ॥ ॥ २७ ॥  
भगवन् जामदग्न्यं त्वामवगच्छामि भार्गवम्।  
रामं मुनीनामृषभं क्षत्रियाणां कुलान्तकम् ॥ २८ ॥  
त्वया सायकवेगेन क्षिप्तो भार्गव सागरः ।  
इषुपातेन नगरं कृतं शूर्पारकं त्वया॥२९॥  
धनुःपञ्चशतायाममिषुपञ्चशतोच्छ्रयम् ।  
सह्यस्य च निकुञ्जेषु स्फीतो जनपदो महान्॥2.39.३० ॥  
अतिक्रम्योदधेर्वेलामपरान्ते निवेशितः ।  
त्वया तत् कार्तवीर्यस्य सहस्रभुजकाननम् ॥ ३१ ॥  
छिन्नं परशुनैकेन स्मरता निधनं पितुः ।  
इयमद्यापि रुधिरैः क्षत्रियाणां हतद्विषाम् ॥ ३२ ॥  
स्निग्धैस्त्वत्परशूत्सृष्टै रक्तपङ्का वसुंधरा ।  
रैणुकेयं विजाने त्वां क्षितौ क्षितिपरोषणम् ॥ ३३ ॥  
परशुप्रग्रहे युक्तं यथैवेह रणे तथा ।  
तदिच्छावस्त्वया विप्र कंचिदर्थमुपश्रुतम् ॥ ३४ ॥  
उत्तरं च श्रुतार्थेन प्रत्युक्तमविशङ्कया ।  
आवयोर्मथुरा राम यमुनातीरशोभिनी ॥ ३५ ॥  
यादवौ स्वो मुनिश्रेष्ठ यदि ते श्रुतिमागतौ ।  
वसुदेवो यदुश्रेष्ठः पिता नौ हि धृतव्रतः ॥ ३६ ॥  
जन्मप्रभृति चैवावां व्रजेष्वेव नियोजितौ ।  
तौ स्वः कंसभयात् तत्र शङ्कितौ परिवर्द्धितौ ॥ ३७ ॥  
वयञ्च प्रथमं प्राप्तौ मथुरायां प्रवेशितौ ।  
तावावां व्युत्थितं हत्वा समाजे कंसमोजसा ॥ ३८ ॥  
पितरं तस्य तत्रैव स्थापयित्वा जनेश्वरम् ।  
स्वमेव कर्म चारब्धौ गवां व्यापारकारकौ ॥ ३० ॥  
अथावयोः पुरं रोद्धुं जरासंधो व्यवस्थितः ।  
संग्रामान्सुबहून्कृत्वा लब्धलक्षावपि स्वयम्॥ 2.39.४० ॥  
ततः स्वपुररक्षार्थं प्रजानां च धृतव्रत ।  
अकृतार्थावनुद्योगौ कर्तव्यबलसाधनौ ॥ ४१ ॥  
अरथौ पत्तिनौ युद्धे निस्तनुत्रौ निरायुधौ ।  
जरासंधोद्यमभयात् पुराद् द्वावेव निःसृतौ ॥ ४२ ॥  
एवमावामनुप्राप्तौ मुनिश्रेष्ठ तवान्तिकम्।  
आवयोर्मन्त्रमात्रेण कर्तुमर्हसि सत्क्रियाम् ॥ ४३ ॥  
श्रुत्वैतद् भार्गवो रामस्तयोर्वाक्यमनिन्दितम् ।  
रेणुकेयः प्रतिवचो धर्मसंहितमब्रवीत् ॥ ४४ ॥  
अपरान्तादहं कृष्ण सम्प्रतीहागतः प्रभो ।  
एक एव विना शिष्यैर्युवयोर्मन्त्रकारणात् ॥ ४५ ॥  
विदितो मे व्रजे वासस्तव पद्मनिभेक्षण ।  
दानवानां वधश्चापि कंसस्यापि दुरात्मनः ॥ ४६ ॥  
विग्रहं च जरासंधे विदित्वा पुरुषोत्तम ।  
तव सभ्रातृकस्येह सम्प्राप्तोऽस्मि वरानन ॥ ४७ ॥  
जाने त्वां कृष्ण गोप्तारं जगतः प्रभुमव्ययम् ।  
देवकार्यार्थसिद्ध्यर्थमबालं बालतां गतम् ॥ ४८ ॥  
न त्वयाविदितं किंचित् त्रिषु लोकेषु विद्यते ।  
तथापि भक्तिमात्रेण शृणु वक्ष्यामि ते वचः ॥ ४९ ॥  
पूर्वजैस्तव गोविन्द पूर्वं पुरमिदं कृतम्।  
करवीरपुरं नाम राष्ट्रं चैव निवेशितम् ॥ 2.39.५० ॥  
पुरेऽस्मिन् नृपतिः कृष्ण वासुदेवो महायशाः ।  
शृगाल इति विख्यातो नित्यं परमकोपनः ॥ ५१ ॥  
नृपेण तेन गोविन्द तव वंशभवा नृपाः ।  
दायादा निहताः सर्वे वीर द्वेषानुशायिना ॥ ५२ ॥  
अहंकारपरो नित्यमजितात्मातिमत्सरी ।  
राज्यैश्वर्यमदाविष्टः पुत्रेष्वपि च दारुणः ॥ ५३ ॥  
तन्नेह भवतः स्थानं रोचते मे नरोत्तम ।  
करवीरपुरे घोरे नित्यं पार्थिवदूषिते ॥ ५४ ॥  
श्रूयतां कथयिष्यामि यत्रोभौ शत्रुबाधनौ ।  
जरासंधं बलोदग्रं भवन्तौ योधयिष्यतः ॥ ५५ ॥  
तीर्त्वा वेणामिमां पुण्यां नदीमद्यैव बाहुभिः ।  
विषयान्ते निवासाय गिरिं गच्छाम दुर्गमम् ॥ ५६ ॥  
रम्यं यज्ञगिरिं नाम सह्यस्य प्ररुहं गिरिम् ।  
निवासं मांसभक्षाणां चौराणां घोरकर्मणाम् ॥ ५७ ॥  
नानाद्रुमलतायुक्तं चित्रं पुष्पितपादपम्।  
प्रोष्ये तत्र निशामेकां खटवाङ्गां नाम निम्नगाम्॥ ५८ ॥  
भद्रं ते संतरिष्यामो निकषोपलभूषणाम् ।  
गङ्गाप्रपातप्रतिमां भ्रष्टां च महतो गिरेः ॥ ५९ ॥  
तस्याः प्रपातं द्रक्ष्यामस्तापसारण्यभूषणम् ।  
उपभुज्य त्विमान्कामान्गत्वा तान्धरणीधरान्॥2.39.६०॥  
द्रक्ष्यामस्तत्र तान् विप्राञ्छाम्यतो वै तपोधनान्।  
रम्यं क्रौञ्चपुरं नाम गमिष्यामः पुरोत्तमम् ॥ ६१ ॥  
वंशजस्तत्र ते राजा कृष्ण धर्मरतः सदा ।  
महाकपिरिति ख्यातो वनवास्यजनाधिपः ॥ ६२ ॥  
तमदृष्ट्वैव राजानं निवासाय गतेऽहनि ।  
तीर्थमानडुहं नाम तत्रस्थाः स्याम संगताः ॥ ६३ ॥  
ततश्च्युता गमिष्यामः सह्यस्य विवरे गिरिम् ।  
गोमन्तमिति विख्यातं नैकशृङ्गविभूषितम् ॥ ६४ ॥  
स्वर्गतैकमहाशृङ्गं दुरारोहं खगैरपि ।  
विश्रामभूतं देवानां ज्योतिर्भिरभिसंवृतम् ॥ ६५ ॥  
सोपानभूतं स्वर्गस्य गगनाद्रिमिवोच्छ्रितम् ।  
तं विमानावतरणं गिरिं मेरुरिवापरम् ॥ ६६ ॥  
तस्योत्तमे महाशृङ्गे भास्वन्तौ देवरूपिणौ ।  
उदयास्तमये सूर्यं सोमं च ज्योतिषां पतिम् ॥ ६७ ॥  
ऊर्मिमन्तं समुद्रं च अपारद्वीपभूषणम् ।  
प्रेक्षमाणौ सुखं तत्र नगाग्रे विचरिष्यथः ॥ ६८ ॥  
शृङ्गस्थौ तस्य शैलस्य गोमन्तस्य वनेचरौ ।  
दुर्गयुद्धेन धावन्तौ जरासंधं विजेष्यथ ॥ ६९ ॥  
तत्र शैलगतौ दृष्ट्वा भवन्तौ युद्धदुर्मदौ ।  
आसक्तः शैलयुद्धे च जरासंधो भविष्यति ॥ 2.39.७० ॥  
भवतोरपि युद्धे तु प्रवृत्ते तत्र दारुणे ।  
आयुधैः सह संयोगं पश्यामि नचिरादिव ॥ ७१ ॥  
संग्रामश्च महान् कृष्ण निर्दिष्टस्तत्र दैवतैः ।  
यदूनां पार्थिवानां च मांसशोणितकर्दमः ॥ ७२ ॥  
तत्र चक्रं हलं चैव गदां कौमोदकीं तथा ।  
सौनन्दं मुसलं चैव वैष्णवान्यायुधानि च ॥ ७३ ॥  
दर्शयिष्यन्ति संग्रामे पास्यन्ति च महीक्षिताम् ।  
रुधिरं कालयुक्तानां वपुर्भिः कालसंनिभैः ॥ ७४ ॥  
स चक्रमुसलो नाम संग्रामः कृष्ण विश्रुतः ।  
दैवतैरिह निर्दिष्टः कालस्यादेशसंज्ञितः ॥ ७५ ॥  
तत्र ते कृष्ण संग्रामे सुव्यक्तं वैष्णवं वपुः ।  
द्रक्ष्यन्ति रिपवः सर्वे सुराश्च सुरभावन ॥ ७६ ॥  
तां भजस्व गदां कृष्ण चक्रं च चिरविस्मृतम् ।  
भजस्व स्वेन रूपेण सुराणां विजयाय वै ॥ ७७ ॥  
बलश्चायं हलं घोरं मुसलं चारिभेदनम् ।  
वधाय सुरशत्रूणां भजताल्लोकभावनः ॥ ७८ ॥  
एष ते प्रथमः कृष्ण संग्रामो भुवि पार्थिवैः ।  
पृथिव्यर्थे समाख्यातो भारावतरणे सुरैः ॥ ७९ ॥  
आयुधावाप्तिरत्रैव वपुषो वैष्णवस्य च ।  
लक्ष्म्याश्च तेजसश्चैव व्यूहानां च विदारणम् ॥ 2.39.८० ॥  
अतःप्रभृति संग्रामो धरण्यां शस्त्रमूर्च्छितः ।  
भविष्यति महान् कृष्ण भारतं नाम वैशसम् ॥ ८१ ॥  
तद् गच्छ कृष्ण शैलेन्द्रं गोमन्तं च नगोत्तमम् ।  
जरासंधमृधे चापि विजयस्त्वामुपस्थितः ॥ ८२ ॥  
इदं चैवामृतप्रख्यं होमधेनोः पयोऽमृतम् ।  
पीत्वा गच्छत भद्रं वो मयाऽऽदिष्टेन वर्त्मना ॥ ८३ ॥  
इति श्रीमहाभारते खिलभागे हरिवंशे विष्णुपर्वणि रामवाक्ये एकोनचत्वारिंशोऽध्यायः ॥ ३९ ॥