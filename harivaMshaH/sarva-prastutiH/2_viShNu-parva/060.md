+++
title = "०६०"

+++
वैशम्पायन उवाच  
कृष्णेन ह्रियमाणां तां रुक्मी श्रुत्वा तु रुक्मिणीम् ।  
प्रतिज्ञामकरोत क्रुद्धः समक्षं भीष्मकस्य ह ॥१ ॥  
रुक्म्युवाच  
अहत्वा युधि गोविन्दमनानीय च रुक्मिणीम् ।  
कुण्डिनं न प्रवेक्ष्यामि सत्यमेतद् ब्रवीम्यहम् ॥ २ ॥  
आस्थाय स रथं वीरः समुदग्रायुधध्वजम् ।  
जवेन प्रययौ क्रुद्धो बलेन महता वृतः ॥ ३ ॥  
तमन्वयुर्नृपाश्चैव दक्षिणापथवर्तिनः ।  
क्राथोंऽशुमाञ्छ्रुतर्वा च वेणुदारिश्च वीर्यवान् ॥ ४ ॥  
भीष्मकस्य सुताश्चान्ये रथेन रथिनां वराः ।  
क्रथकैशिकमुख्याश्च सर्व एव महारथाः ॥ ५ ॥  
ते गत्वा दूरमध्वानं सरितं नर्मदामनु ।  
गोविन्दं ददृशुः क्रुद्धाः सहैव प्रियया स्थितम् ॥ ६ ॥  
अवस्थाप्य च तत्सैन्यं रुक्मी मदबलान्वितः ।  
चिकीर्षुर्द्वैरथं युद्धमभ्ययान्मधुसूदनम् ॥ ७ ॥  
स विव्याध चतुःषष्ट्या गोविन्दं निशितैः शरैः ।  
तं प्रत्यविध्यत् सप्तत्या बाणैर्युधि जनार्दनः ॥ ८ ॥  
यतमानस्य चिच्छेद ध्वजं चास्य महाबलः ।  
जहार च शिरः कायात्सारथेस्तस्य वीर्यवान् ॥ ९ ॥  
तं कृच्छ्रगतमाज्ञाय परिवव्रुर्जनार्दनम् ।  
दाक्षिणात्या जिघांसन्तो राजानः सर्व एव हि ॥ 2.60.१० ॥  
तमंशुमान् महाबाहुर्विव्याध दशभिः शरैः ।  
श्रुतर्वा पञ्चभिः क्रुद्धो वेणुदारिश्च सप्तभिः ॥ ११ ॥  
ततोऽशुमन्तं गोविन्दो बिभेदोरसि वीर्यवान् ।  
निषसाद रथोपस्थे व्यथितः स नराधिपः ॥ १२ ॥  
श्रुतर्वणो जघानाश्वांश्चतुर्भिश्चतुरः शरैः ।  
वेणुदारेर्ध्वजं छित्त्वा भुजं विव्याध दक्षिणम् ॥ १३ ॥  
तथैव च श्रुतर्वाणं शरैर्विव्याध पञ्चभिः ।  
शिश्रिये स ध्वजं शान्तो न्यषीदच्च व्यथान्वितः ॥ १४ ॥  
मुञ्चन्तः शरवर्षाणि वासुदेवं ततोऽभ्ययुः ।  
क्रथकैशिकमुख्याश्च सर्व एव महारथाः ॥ १५ ॥  
बाणैर्बाणांश्च चिच्छेद तेषां युधि जनार्दनः ।  
जघान चैषां संरब्धः पतमानांश्च ताञ्छरान् ॥ १६ ॥  
पुनरन्यांश्चतुःषष्ट्या जघान निशितैः शरैः ।  
क्रुद्धानापततो वीरानद्रिवत् स महाबलः ॥ १७ ॥  
विद्रुतं स्वबलं दृष्ट्वा रुक्मी क्रोधवशंगतः ।  
पञ्चभिर्निशितैर्बाणैर्विव्याधोरसि केशवम् ॥ १८ ॥  
सारथिं चास्य विव्याध सायकैर्निशितैस्त्रिभिः ।  
आजघान शरेणास्य ध्वजं च नतपर्वणा ॥ १९ ॥  
केशवस्त्वरितं दृष्ट्वा क्रुद्धो विव्याध मार्गणैः ।  
धनुश्चिच्छेद चाप्यस्य यतमानस्य रुक्मिणः ॥ 2.60.२० ॥  
अथान्यद् धनुरादाय रुक्मी कृष्णजिघांसया ।  
प्रादुश्चकार चान्यानि दिव्यान्यस्त्राणि वीर्यवान्॥ २१ ॥  
अस्त्रैरस्त्राणि संवार्य तस्य कृष्णो महाबलः ।  
पुनश्चिच्छेद तच्चापं रथेषां च त्रिभिः शरैः ॥ २२॥  
स च्छिन्नधन्वा विरथः खड्गमादाय चर्म च ।  
उत्पपात रथाद् वीरो गरुत्मानिव वीर्यवान् ॥ २३ ॥  
तस्याभिपततः खड्गं चिच्छेद युधि केशवः ।  
नाराचैश्च त्रिभिः क्रुद्धो बिभेदैनमथोरसि ॥ २४ ॥  
स पपात महाबाहुर्वसुधामनुनादयन् ।  
विसंज्ञो मूर्च्छितो राजा वज्रेणेव महासुरः ॥ २५ ॥  
तांश्च राज्ञः शरैः सर्वान् पुनर्विव्याध माधवः ।  
रुक्मिणं पतितं दृष्ट्वा व्यद्रवन्त नराधिपाः ॥ २६ ॥  
विचेष्टमानं तं भूमौ भ्रातरं वीक्ष्य रुक्मिणी ।  
पादयोर्न्यपतद् विष्णोर्भ्रातुर्जीवितकाङ्क्षिणी ॥ २७ ॥  
तामुत्थाप्य परिष्वज्य सान्त्वयामास केशवः ।  
अभयं रुक्मिणे दत्त्वा प्रययौ स्वपुरीं ततः ॥ २८ ॥  
वृष्णयोऽपि जरासंधं भङ्क्त्वा तांश्चैव पार्थिवान् ।  
प्रययुर्द्वारकां हृष्टाः पुरस्कृत्य हलायुधम् ॥ २९ ॥  
प्रयाते पुण्डरीकाक्षे श्रुतर्वाभ्येत्य संगरे ।  
रुक्मिणं रथमारोप्य प्रययौ स्वां पुरीं प्रति ॥ 2.60.३० ॥  
अनानीय स्वसारं तु रुक्मी मानमदान्वितः ।  
हीनप्रतिज्ञो नैच्छत् स प्रवेष्टुं कुण्डिनं पुरम् ॥ ३१ ॥  
विदर्भेषु निवासार्थं निर्ममेऽन्यत् पुरं महत् ।  
तद् भोजकटमित्येव बभूव भुवि विश्रुतम् ॥ ३२ ॥  
तत्रौजसा महातेजा दक्षिणां दिशमन्वगात् ।  
भीष्मकः कुण्डिने चैव राजोवास महाभुजः ॥ ३३ ॥  
द्वारकां चापि सम्प्राप्ते रामे वृष्णिबलान्विते ।  
रुक्मिण्याः केशवः पाणिं जग्राह विधिवत्प्रभुः॥ ३४ ॥  
ततः सह तया रेमे प्रियया प्रीयमाणया ।  
सीतयेव पुरा रामः पौलोम्येव पुरंदरः ॥ ३५ ॥  
सा हि तस्याभवज्ज्येष्ठा पत्नी कृष्णस्य भामिनी ।  
पतिव्रता गुणोपेता रूपशीलगुणान्विता ॥ ३६ ॥  
तस्यामुत्पादयामास पुत्रान् दश महारथान् ।  
चारुदेष्णं सुदेष्णं च प्रद्युम्नं च महाबलम् ॥ ३७ ॥  
सुषेणं चारुगुप्तं च चारुबाहुं च वीर्यवान् ।  
चारुविन्दं सुचारुं च भद्रचारुं तथैव च ॥ ३८ ॥  
चारुं च बलिनां श्रेष्ठं सुतां चारुमतीं तथा ।  
धर्मार्थकुशलास्ते तु कृतास्त्रा युद्धदुर्मदाः ॥ ३९ ॥  
महिषीरष्ट कल्याणीस्ततोऽन्या मधुसूदनः ।  
उपयेमे महाबाहुर्गुणोपेताः कुलोद्भवाः ॥ 2.60.४० ॥  
कालिन्दीं मित्रविन्दां च सत्यां नाग्नजिनीमपि ।  
सुतां जाम्बवतश्चापि रोहिणीं कामरूपिणीम् ॥ ४१ ॥  
मद्रराजसुतां चापि सुशीलां शुभलोचनाम् ।  
सात्राजितीं सत्यभामां लक्ष्मणां चारुहासिनीम् ।४२॥  
शैब्यस्य च सुतां तन्वीं रूपेणाप्सरसोपमाम् ।  
स्त्रीसहस्राणि चान्यानि षोडशातुलविक्रमः ॥ ४३ ॥  
उपयेमे हृषीकेशः सर्वा भेजे स ताः समम् ।  
परार्ध्यवस्त्राभरणाः कामैः सर्वैः सुखोचिताः ।  
जज्ञिरे तासु पुत्राश्च तस्य वीराः सहस्रशः ॥ ४४ ॥  
शास्त्रार्थकुशलाः सर्वे बलवन्तो महारथाः ।  
यज्वानः पुण्यकर्माणो महाभागा महाबलाः ॥ ४५ ॥  
इति श्रीमहाभारते खिलभागे हरिवंशे विष्णुपर्वणि रुक्मिणीहरणं नाम षष्टितमोऽध्यायः ॥ ६० ॥