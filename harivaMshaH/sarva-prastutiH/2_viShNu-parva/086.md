+++
title = "०८६"

+++
जनमेजय उवाच  
श्रुतोऽयं षट्पुरवधो रम्यो मुनिवरोत्तम ।  
पुरोक्तमन्धकवधं वैशम्पायन कीर्तय ॥ १ ॥  
भानुमत्याश्च हरणं निकुम्भस्य वधं तथा ।  
प्रब्रूहि वदतां श्रेष्ठ परं कौतूहलं हि मे ॥ २ ॥  
वैशम्पायन उवाच  
दितिर्हतेषु पुत्रेषु विष्णुना प्रभविष्णुना ।  
तपसाऽऽराधयामास मारीचं कश्यपं पुरा ॥ ३ ॥  
तपसा कालयुक्तेन तथा शुश्रूषया मुनेः ।  
आनुकूल्येन च तथा माधुर्येण च भारत ॥ ४ ॥  
परितुष्टः कश्यपस्तु तामुवाच तपोधनः ।  
परितुष्टोऽस्मि ते भद्रे वरं वरय सुव्रते ॥ ५ ॥  
दितिरुवाच  
हतपुत्रास्मि भगवन् देवैर्धर्मभृतां वर ।  
अवध्यं पुत्रमिच्छामि देवैरमितविक्रमम् ॥ ६॥  
कश्यप उवाच  
अवध्यस्ते सुतो देवि दाक्षायणि भवेदिति ।  
देवानां संशयो नात्र कश्चित्कमललोचने ॥ ७ ॥  
देवदेवमृते रुद्रं तस्य न प्रभवाम्यहम् ।  
आत्मा ततस्ते पुत्रेण रक्षितव्यो हि सर्वथा ॥ ८ ॥  
अन्वालभत तां देवीं कश्यपः सत्यवागथ ।  
अङ्गु्ल्योदरदेशे तु सा पुत्रं सुषुवे ततः ॥ ९ ॥  
सहस्त्रबाहुं कौरव्य सहस्रशिरसं तथा ।  
द्विसहस्रेक्षणं चैव तावच्चरणमेव च ॥ 2.86.१० ॥  
स व्रजत्यन्धवद् यस्मादनन्धोऽपि हि भारत ।  
तमन्धकोऽयं नाम्नेति प्रोचुस्तत्र निवासिनः ॥ ११ ॥  
अवध्योऽस्मीति लोकान् स सर्वान् बाधति भारत ।  
हरत्यपि च रत्नानि सर्वाण्यात्मबलाश्रयात् ॥ १२ ॥  
वासयत्यात्मवीर्येण निगृह्याप्सरसां गणान् ।  
स वेश्मन्यूर्जितोऽत्यर्थं सर्वलोकभयंकरः ॥ १३ ॥  
परदारापहरणं पररत्नविलोपनम् ।  
चकार सततं मोहादन्धकः पापनिश्चयः ॥ १४ ॥  
त्रैलोक्यविजयं कर्तुमुद्यतः स तु भारत ।  
सहायैरसुरैः सार्धं बहुभिः सर्वधर्षिभिः ॥ १५ ॥  
तच्छ्रुत्वा भगवाञ्छक्रः कश्यपं पितरं ब्रवीत् ।  
अन्धकेनेदमारब्धमीदृशं मुनिसत्तम ॥ १६ ॥  
आज्ञापय विभो कार्यमस्माकं समनन्तरम् ।  
यवीयसः कथं नाम सोढव्यं स्यान्मुने मया ॥ १७ ॥  
इष्टपुत्रे प्रहर्तव्यं कथं नाम मया विभो ।  
इहात्रभवती कुर्यान्मन्युं मयि हते सुते ॥ १८ ॥  
देवेन्द्रवचनं श्रुत्वा कश्यपोऽथाब्रवीन्मुनिः ।  
वारयिष्यामि देवेन्द्र सर्वथा भद्रमस्तु ते ॥ १९ ॥  
अन्धकं वारयामास दित्या सह तु कश्यपः ।  
त्रैलोक्यविजयाद् वीरं कृच्छ्रकृच्छ्रेण भारत ॥ 2.86.२० ॥  
वारितोऽपि स दुष्टात्मा बाधत्येव दिवौकसः ।  
तैस्तैरुपायैर्दुष्टात्मा प्रमथ्य च तथामरान् ॥ २१ ॥  
बभञ्ज कानने वृक्षानुद्यानानि च दुर्मतिः ।  
उच्चैःश्रवःसुतानश्वान् बलादप्यानयद् दिवः ॥ २२ ॥  
नागान् दिशागजसुतान् दिव्यानपि च भारत ।  
बलाद्धरति देवानां पश्यतां वरदर्पितः ॥ २३ ॥  
देवानाप्यायन्ते तु ये यशैस्तपसा तथा ।  
तेषां चकार विघ्नं स दुष्टात्मा देवकण्टकः ॥ २४ ॥  
नेजुर्यज्ञैस्त्रयो वर्णास्तेपुश्च न तपांस्यपि ।  
अन्धकस्य भयाद् राजन् यज्ञविघ्नानि कुर्वतः ॥२५ ॥  
तस्येच्छया वाति वायुरादित्यश्च तपत्युत ।  
चन्द्रमा वा सनक्षत्रो दृश्यते नैव वा पुनः ॥ २६॥  
न व्रजन्ति विमानानि विहायसि भयात् प्रभो ।  
अन्धकस्यातिघोरस्य बलदृप्तस्य दुर्मतेः ॥ २७ ॥  
निरोङ्कारवषट्कारं जगद् वीर तथाभवत्।  
अन्धकस्यातिघोरस्य भयात् कुरुकुलोद्वह ॥ २८ ॥  
कुरूंस्तथोत्तरान् पापो द्रावयामास भारत ।  
भद्राश्वान् केतुमालांश्च जम्बूद्वीपांस्तथैव च ॥ २९ ॥  
मानयन्ति च तं देवा दानवाश्च दुरासदाः ।  
भूतानि च तथान्यानि समर्थान्यपि सर्वथा ॥ 2.86.३० ॥  
ऋषयो वध्यमानास्तु समेता ब्रह्मवादिनः ।  
अचिन्तयन्नन्धकस्य वधं धर्मभृतां वर ॥ ३१ ॥  
तेषां बृहस्पतिर्मध्ये धीमानिदमथाब्रवीत्।  
नास्य रुद्रादृते मृत्युर्विद्यते च कथंचन ॥ ३२ ॥  
तथा वरे दीयमाने कश्यपेनापि शब्दितः ।  
नाहं रुद्रात् परित्रातुं शक्त इत्येव धीमतः ॥ ३३ ॥  
तमुपायं चिन्तयामः शर्वो येन सनातनः ।  
जानीयात् सर्वभूतानि पीड्यमानानि शङ्करः । ३४  
विदितार्थो हि भगवानवश्यं जगतः प्रभुः ।  
अश्रुप्रमार्जनं देवः करिष्यति सतां गतिः ॥ ३५ ॥  
व्रतं हि देवदेवस्य भवस्य जगतो गुरोः ।  
सन्तोऽसद्भ्यो रक्षितव्या ब्राह्मणास्तु विशेषतः॥३६॥  
ते वयं नारदं सर्वे प्रयाम शरणं द्विजम् ।  
उपायं वेत्स्यते तत्र वयस्यो हि भवस्य सः ॥ ३७ ॥  
बृहस्पतिवचः श्रुत्वा सर्वेऽप्यथ तपोधनाः ।  
तावद् ददृशुराकाशे प्राप्तं देवर्षिसत्तमम् ॥ ३८ ॥  
पूजयित्वा यथान्यायं सत्कृत्य विधिवन्मुनिम् ।  
देवर्षे भगवन् साधो कैलासं व्रज सत्वरम् ॥ ३९ ॥  
विज्ञप्तुमर्हसे देवमन्धकस्य वधे हरम् ।  
त्राणार्थं नारदं प्रोचुस्तांस्तथेति स चोक्तवान् ॥ 2.86.४० ॥  
ऋषिष्वथ प्रयातेषु तत्कार्यं नारदो मुनिः ।  
विचार्य मनसा विद्वानिति कार्यं स दृष्टवान् ॥ ४१ ॥  
स देवदेवं भगवान् द्रष्टुं मुनिरथाययौ ।  
मन्दारवनमध्यस्थो यत्र नित्यो वृषध्वजः ॥ ४२ ॥  
स तत्र रजनीमेकामुषित्वा मुनिसत्तमः ।  
मन्दाराणां वने रम्ये दयितः शूलपाणिनः ॥ ४३ ॥  
आजगाम पुनः स्वर्गं लब्ध्वानुज्ञां वृषध्वजात्।  
मन्दारपुष्पैः सुकृतां मालामाबध्य भारत ॥ ४४ ॥  
ग्रथितां सविशेषां तां सर्वगन्धोत्तमोत्तमाम् ।  
संतानमाल्यदामाथ तैरेव कुसुमैः कृतम् ॥ ४५ ॥  
तच्च कण्ठे समासज्य महागन्धं नराधिप ।  
आययावन्धको यत्र दुरात्मा बलदर्पितः ॥ ४६ ॥  
अन्धकस्त्वथ तं दृष्ट्वा गन्धमाघ्राय चोत्तमम् ।  
संतानकानां स्रङ्मालां महागन्धां महामुने ।  
कुत्रायं पुष्पजातिर्वा कमनीया तपोधन ॥ ४७ ॥  
गन्धान्वर्णाञ्छुभांस्तान् हि भोः पुष्यति मुहुर्मुहुः ।  
स्वर्गे संतानकुसुमान्यतिवर्तति सर्वथा ॥४८ ॥  
कः प्रभुस्तस्य वृक्षस्य शक्यं वाऽऽनयितुं मुने ।  
आचक्ष्व यद्यनुग्राह्या वयं ते देवतातिथे ॥ ४९ ॥  
तमुवाच मुनिश्रेष्ठः प्रहसन्निव भारत ।  
आदाय दक्षिणे हस्ते महतस्तपसो निधिः ॥ 2.86.५० ॥  
मन्दरे पर्वतश्रेष्ठे वीर कामगमं वनम् ।  
तत्र चैवंविधं पुष्पं भोः सृष्टिः शूलपाणिनः ॥ ५१ ॥  
न तु तत्र वनं कश्चिदच्छन्देन महात्मनः ।  
प्रवेष्टुं लभते तद्धि रक्षन्ति प्रवरोत्तमाः ॥ ५२ ॥  
नानाप्रहरणा घोरा नानावेषा दुरासदाः ।  
अवध्याः सर्वभूतानां महादेवाभिरक्षिताः ॥ ५३ ॥  
नित्यं प्रक्रीडते तत्र सोमः सप्रवरो हरः ।  
मन्दारद्रुमखण्डेषु सर्वात्मा सर्वभावनः ॥ ५४ ॥  
तपोविशेषैराराध्य हरं त्रिभुवनेश्वरम् ।  
शक्यं मन्दारपुष्पाणि प्राप्तुं कश्यपवंशज ॥ ५५ ॥  
स्त्रीरत्नमणिरत्नानि यानि चान्यानि चाप्यथ ।  
काङ्क्षितानि फलन्ति स्म ते द्रुमा हरवल्लभाः ॥ ५६ ॥  
न तत्र सूर्यः सोमोऽथ तपत्यतुलविक्रम ।  
स्वयंप्रभं तरुवनं तद् भो दुःखविवर्जितम् ॥ ५७ ॥  
तत्र गन्धान् स्रवन्त्यन्ये नीराण्यन्ये महाद्रुमाः ।  
वासांसि विविधान्यन्ये सुगन्धीनि महाबल ॥ ५८ ॥  
भक्ष्यं भोज्यं च पेयं च चोष्यं लेह्यं तथैव च ।  
तरुभ्यः स्रवते तेभ्यो विविधं मनसेप्सितम् ॥ ५९ ॥  
पिपासा वा बुभुक्षा वा ग्लानिश्चिन्तापि वानघ ।  
न मन्दारवने वीर भवतीत्युपधार्यताम् ॥ 2.86.६० ॥  
न तै वर्णयितुं शक्या गुणा वर्षशतैरपि ।  
गुणा ये तत्र वर्द्धन्ते स्वर्गाद् बहुगुणोत्तराः ॥ ६१ ॥  
अतीव हि जयेल्लोकान् समहेन्द्रान् न संशयः ।  
एकाहमपि यस्तत्र वसेच्च दितिजोत्तम ॥ ६२ ॥  
स्वर्गस्यापि हि तत्स्वर्गं सुखानामपि तत्सुखम् ।  
बभूव जगतः सर्वमिति मे धीयते मनः ॥ ६३ ॥  
इति श्रीमहाभारते खिलभागे हरिवंशे विष्णुपर्वणि अन्धकवधे षडशीतितमोऽध्यायः ॥ ८६ ॥