+++
title = "०४०"

+++
वैशम्पायन उवाच  
तत्तु धेन्वाः पयः पीत्वा बलर्द्पसमन्वितौ ।  
ततस्तौ रामसहितौ प्रस्थितौ यदुपुङ्गवौ ॥ १ ॥  
गोमन्तं पर्वतं द्रष्टुं मत्तनागेन्द्रगामिनौ ।  
जामदग्न्यप्रदिष्टेन मार्गेण वदतां वरौ ॥ २ ॥  
जामदग्न्यतृतीयास्ते त्रयस्त्रय इवाग्नयः ।  
शोभयन्ति स्म पन्थानं त्रिदिवं त्रिदशा इव ॥ ३ ॥  
ते चाध्वविधिना सर्वे ततो वै दिवसक्रमात् ।  
गोमन्तमचलं प्राप्ता मन्दरं त्रिदशा इव ॥ ४ ॥  
लताचारुविचित्रं च नानाद्रुमविभूषितम् ।  
नानागुरुपिनद्धाङ्गं चित्रं चित्रैर्मनोहरैः ॥ ५ ॥  
द्विरेफगणसंकीर्णं शिलासंकटपादपम् ।  
मत्तबर्हिणनिर्घोषैर्नादितं मेघनादिभिः ॥ ६ ॥  
गगनालग्नशिखरं जलदासक्तपादपम् ।  
मत्तद्विपविषाणाग्रैः परिघृष्टोपलाङ्कितम् ॥ ७ ॥  
कूजद्भिश्चाण्डजगणैः समन्तात् प्रतिनादितम् ।  
दरीप्रपाताम्बुरवैश्छन्नं शार्दूलतल्लजैः ॥ ८ ॥  
नीलाश्मचयसंघातैर्बहुवर्णं यथा घनम् ।  
धातुविस्रावदिग्धाङ्गं सानुप्रस्रवभूषितम् ॥ ९ ॥  
कीर्णं सुरगणैः कान्तैर्मैनाकमिव कामगम् ।  
उच्छ्रितं सुविशालाग्रं समूलाम्बुपरिस्रवम् ॥ 2.40.१० ॥  
सकाननदरीप्रस्थं श्वेताभ्रगणभूषितम् ।  
पनसाम्रातकाम्रौघैर्वेत्रस्यन्दनचन्दनैः ॥ ११ ॥  
तमालैलावनयुतं मरीचक्षुपसंकुलम् ।  
पिप्पलीवल्लिकलिलं चित्रमिङ्गुदिपादपैः ॥ १२ ॥  
द्रुमैः सर्जरसानां च सर्वतः परिशोभितम् ।  
प्रांशुशालवनैर्युक्तं बहुचित्रवनैर्युतम् ॥ १३ ॥  
सर्जनिम्बार्जुनवनं पाटलीकुलसंकुलम् ।  
हिन्तालैश्च तमालैश्च पुन्नागैश्चोपशोभितम् ॥ १४ ॥  
जलेषु जलजैश्छन्नं स्थलेषु स्थलजैरपि ।  
पङ्कजैर्द्रुमखण्डैश्च सर्वतः प्रतिभूषितम् ॥ १५ ॥  
जम्बूजम्बूलवृक्षाढ्यं कद्रुकन्दलभूषितम् ।  
चम्पकाशोकबकुलं बिल्वतिन्दुकशोभितम् ॥ १६ ॥  
कुञ्जैश्च नागपुष्पैश्च समन्तादुपशोभितम् ।  
नागयूथसमाकीर्णं मृगसंघातशोभितम् ॥ १७ ॥  
सिद्धचारणरक्षोभिः सेवितप्रस्तरान्तरम् ।  
गन्धर्वैश्च समायुक्तं गुह्यकैः पक्षिभिस्तथा ॥ १८ ॥  
विद्याधरगणैर्नित्यमनुकीर्णशिलातलम् ।  
सिंहशार्दूलसंनादैः सततं प्रतिनादितम् ।  
सेवितं वारिधाराभिश्चन्द्रपादैश्च शोभितम् ॥ १९ ॥  
स्तुतं त्रिदशगन्धर्वैरप्सरोभिरलंकृतम् ।  
वनस्पतीनां दिव्यानां पुष्पैरुच्चावचैः श्रितम् ॥ 2.40.२० ॥  
शक्रवज्रप्रहाराणामनभिज्ञं कदाचन ।  
दावाग्निभयनिर्मुक्तं महावातभयोज्झितम् ॥ २१ ॥  
प्रपातप्रभवाभिश्च सरिद्भिरुपशोभितम् ।  
काननैराननाकारैर्विशेषद्भिरिव श्रियम् ॥ २२ ॥  
जलशैवलशृङ्गाग्रैरुन्मिषन्तमिव श्रिया ।  
स्थलीभिर्मृगजुष्टाभिः कान्ताभिरुपशोभितम् ॥ २३ ॥  
पार्श्वैरुपलकल्माषैर्मेघैरिव विभूषितम् ।  
पादपच्छन्नभूमीभिः सपुष्पाभिः समन्ततः ॥ २४ ॥  
मण्डितं वनराजीभिः प्रमदाभिः पतिर्यथा ।  
सुन्दरीभिर्दरीभिश्च कन्दराभिस्तथैव च ॥ २५ ॥  
तेषु तेष्ववकाशेषु सदारामिव शोभितम् ।  
औषधीदीप्तशिखरं वानप्रस्थनिषेवितम् ।  
जातरूपैर्वनोद्देशैः कृत्रिमैरिव भूषितम् ॥ २६ ॥  
मूलेन सुविशालेन शिरसाप्युच्छ्रितेन च ।  
पृथिवीमन्तरिक्षं च ग्राहयन्तमिव स्थितम् ॥ २७ ॥  
ते समासाद्य गोमन्तं रम्यं भूमिधरोत्तमम् ।  
रुचिरं रुरुचुः सर्वे वासायामरसंनिभाः ॥ २८ ॥  
रुरुहुस्ते गिरिवरं खमूर्ध्वमिव पक्षिणः ।  
असज्जमाना वेगेन वैनतेयपराक्रमाः ॥ २९ ॥  
ते तु तस्योत्तरं शृङ्गमारूढास्त्रिदशा इव ।  
अगारं सहसा चक्रुर्मनसा निर्मितोपमम् ॥ 2.40.३० ॥  
निविष्टौ यादवौ दृष्टा जामदग्न्यो महामतिः ।  
रामोऽभिमतमक्लिष्टमाप्रष्टुमुपचक्रमे ॥ ३१ ॥  
कृष्ण यास्याम्यहं तात पुरं शूर्पारकं विभो ।  
युवयोर्नास्ति वैमुख्यं संग्रामे दैवतैरपि ॥ ३२ ॥  
प्राप्तवानस्मि यां प्रीतिं मार्गानुगमनादपि ।  
सा मे कृष्णानुगृह्णाति शरीरमिदमव्ययम् ॥ ३३ ॥  
इदं तत् स्थानमुद्दिष्टं यत्रायुधसमागमः ।  
युवयोर्विहितो देवैः समयः साम्परायिकः ॥ ३४ ॥  
दैवानां मुख्य वैकुण्ठ विष्णो देवैरभिष्टुत ।  
कृष्ण सर्वस्य लोकस्य शृणु मे नैष्ठिकं वचः ॥ ३५ ॥  
यदिदं प्रस्तुतं कर्म त्वया गोविन्द लौकिकम् ।  
मानुषाणां हितार्थाय लोके मानुषदेहिना ॥ ३६ ॥  
तस्यायं प्रथमः कल्पः कालेन तु नियोजितः ।  
जरासंधेन वै सार्धं संग्रामे समुपस्थिते ॥ ३७ ॥  
तत्रायुधबलं चैव रूपं च रणकर्कशम् ।  
स्वयमेवात्मना कृष्ण त्वमात्मानं विधत्स्व ह ॥ ३८ ॥  
चक्रोद्यतकरं दृष्ट्वा त्वां गदापाणिमाहवे ।  
चतुर्द्विगुणपीनांसं बिभ्येदपि शतक्रतुः ॥ ३९ ॥  
अद्यप्रभृति ते यात्रा स्वर्गोक्ता समुपस्थिता ।  
पृथिव्यां पार्थिवेन्द्राणां कृतास्त्रे त्वयि मानद ॥ 2.40.४० ॥  
वैनतेयस्य चाह्वानं वाहनं ध्वजकर्मणि ।  
कुरु शीघ्रं महाबाहो गोविन्द वदतां वर ॥ ४१ ॥  
युद्धकामा नृपतयस्त्रिदिवाभिमुखोद्यताः ।  
धार्तराष्ट्रस्य वशगास्तिष्ठन्ति रणवृत्तयः ॥ ४२ ॥  
राज्ञां निधनदृष्टार्था वैधव्येनाधिवासिता ।  
एकवेणीधरा चेयं वसुधा त्वां प्रतीक्षते ॥ ४३ ॥  
सग्रहं कृष्ण नक्षत्रं संक्षिप्यारिविमर्दन ।  
त्वयि मानुष्यमापन्ने युद्धे च समुपस्थिते ॥ ४४ ॥  
त्वरस्व कृष्ण युद्धाय दानवानां वधाय च ।  
स्वर्गाय च नरेन्द्राणां देवतानां सुखाय च ॥ ४५ ॥  
सत्कृतोऽहं त्वया कृष्ण लोकैश्च सचराचरैः ।  
त्वया सत्कृतरूपेण येन सत्कृतवानहम् ॥ ४६ ॥  
साधयामि महाबाहो भवतः कार्यसिद्धये ।  
स्मर्तव्यश्चास्मि युद्धेषु कान्तारेषु महीक्षिताम् ॥ ४७ ॥  
इत्युक्त्वा जामदग्न्यस्तु कृष्णमक्लिष्टकारिणम् ।  
जयाशिषा वर्द्धयित्वा जगामाभीप्सितां दिशम् ॥॥  
इति श्रीमहाभारते खिलभागे हरिवंशे विष्णुपर्वणि गोमन्तारोहणं नाम चत्वारिंशोऽध्यायः ॥ ४० ॥