+++
title = "१०३"

+++
जनमेजय उवाच  
बहूनां स्त्रीसहस्राणामष्टौ भार्याः प्रकीर्तिताः ।  
तासामपत्यान्यष्टानां भगवान् प्रब्रवीतु मे ॥ १ ॥  
वैशम्पायन उवाच  
अष्टौ महिष्यः पुत्रिण्य इति प्राधान्यतः स्मृताः ।  
सर्वा वीरप्रजाश्चैव तास्वपत्यानि मे शृणु ॥ २ ॥  
रुक्मिणी सत्यभामा च देवी नाग्नजिती तथा ।  
सुदत्ता च तथा शैब्या लक्ष्मणा चारुहासिनी ॥ ३ ॥  
मित्रविन्दा च कालिन्दी जाम्बवत्यथ पौरवी ।  
सुभीमा च तथा माद्री रुक्मिणीतनयाञ्छृणु ॥ ४ ॥  
द्युम्नः प्रथमं जज्ञे शम्बरान्तकरः शुभः ।  
द्वितीयश्चारुदेष्णश्च वृष्णिसिंहो महारथः ॥ ५ ॥  
चारुभद्रश्चारुगर्भः सुदेष्णो द्रुम एव च ।  
सुषेणश्चारुगुप्तश्च चारुविन्दश्च वीर्यवान् ॥ ६ ॥  
चारुबाहुः कनीयांश्च कन्या चारुमती तथा ।  
जज्ञिरे सत्यभामायां भानुर्भीमरथः क्षुपः ॥ ७ ॥  
रोहितो दीप्तिमांश्चैव ताम्रजाक्षो जलान्तकः ।  
भानुर्भीमलिका चैव ताम्रपर्णी जलन्धमा ॥ ८ ॥  
चतस्रो जज्ञिरे तेषां स्वसारो गरुडध्वजात् ।  
जाम्बवत्याः सुतो जज्ञे साम्बः समितिशोभनः ॥ ९ ॥  
मित्रवान्मित्रविन्दश्च मित्रवत्यपि चाङ्गना ।  
मित्रबाहुः सुनीथश्च नाग्नजित्याः प्रजाःशृणु ॥ 2.103.१० ॥  
भद्रकारो भद्रविन्दः कन्या भद्रवती तथा ।  
सुदत्तायां तु शैब्यायां संग्रामजिदजायत ॥ ११ ॥  
सत्यजित् सेनजिच्चैव तथा शूरः सपत्नजित् ।  
सुभीमायाः सुतो माद्र्या वृकाश्वो वृकनिर्वृतिः ॥ १२ ॥  
कुमारो वृकदीप्तिश्च लक्ष्मणायाः प्रजाः शृणु ।  
गात्रवान् गात्रगुप्तश्च गात्रविन्दश्च वीर्यवान् ॥१३॥  
जज्ञिरे गात्रवत्या च भगिन्याऽनुजया सह ।  
अश्रुतश्च सुतो जज्ञे कालिन्द्याः श्रुतसम्मितः ॥ १४ ॥  
अश्रुतं श्रुतसेनायै प्रददौ मधुसूदनः ।  
तं प्रदाय हृषीकेशस्तां भार्यां मुदितोऽब्रवीत् ॥ १५ ॥  
एष वामुभयोरस्तु दायादः शाश्वतीः समाः ।  
बृहत्यां तु गदं प्राहुः शैब्यायामङ्गदं सुतम् ॥ १६ ॥  
उत्पन्नं कुमुदं चैव श्वेतं श्वेता तथाङ्गना ।  
अगावहः सुमित्रश्च शुचिश्चित्ररथस्तथा ॥ १७ ॥  
चित्रसेनः सुदेवायाश्चित्रा चित्रवती तथा ।  
वनस्तम्बश्च जज्ञाते सुतः स्तम्बवनश्च ह ॥ १८ ॥  
निवासनोऽवनस्तम्बः कन्या स्तम्बवती तथा ।  
उपसन्नश्च शङ्कुश्च वज्रांशुः क्षिप्र एव च ॥ १९ ॥  
कौशिक्यां सुतसोमायां यौधिष्ठिर्यां युधिष्ठिरः ।  
कपाली गरुडश्चैव जज्ञाते चित्रयोधिनौ ॥ 2.103.२० ॥  
एवमादीनि पुत्राणां सहस्राणि निबोध मे ।  
दशायुतं समाख्याता वासुदेवस्य ते सुताः ॥ २१ ॥  
अयुतानि तथा चाष्टौ शूरा रणविशारदाः ।  
जनार्दनस्य प्रसवः कीर्तितोऽयं तथा मया ॥ २२ ॥  
प्रद्युम्नस्य सुतो जज्ञे वैदर्भ्यां राजसत्तम ।  
अनिरुद्धो रणेऽरुद्धो जज्ञे स मृगकेतनः ॥ २२ ॥  
रेवत्यां बलदेवस्य जज्ञाते निशठोल्मुकौ ।  
भ्रातरौ देवसंकाशावुभौ पुरुषसत्तमौ ॥ २४ ॥  
सुतनुश्च सुतारा च शौरेरास्तां परिग्रहः ।  
पौण्ड्रकः कपिलश्चैव वसुदेवस्य तौ सुतौ ॥ २५ ॥  
तारायां कपिलो जज्ञे पौण्ड्रश्च सुतनोः सुतः ।  
तयोर्नृपोऽभवत् पौण्ड्रः कपिलश्च वनं ययौ ॥ २६ ॥  
तुर्यां समभवद् वीरो वसुदेवान्महाबलः ।  
जरा नाम निषादानां प्रभुः सर्वधनुष्मताम् ॥ २७ ॥  
काश्या सुपार्श्वं तनयं लेभे साम्बात् तरस्विनम्।  
सानुर्जज्ञेऽनिरुद्धस्य वज्रः सानोरजायत ॥ २८ ॥  
वज्राज्जज्ञे प्रतिरथः सुचारुस्तस्य चात्मजः ।  
अनमित्राच्छिनिर्जज्ञे कनिष्ठाद्वृष्णिनन्दनात् ॥ २९ ॥  
शिनेस्तु सत्यवाग् जज्ञे सत्यकश्च महारथः ।  
सत्यकस्यात्मजः शूरो युयुधानस्त्वजायत ॥ 2.103.३० ॥  
असङ्गो युयुधानस्य मणिस्तस्याभवत्सुतः ।  
इति श्रीमहाभारते खिलभागे हरिवंशे विष्णुपर्वणि वृष्णिवंशानुकीर्तने त्र्यधिकशततमोऽध्यायः ॥ १०३ ॥