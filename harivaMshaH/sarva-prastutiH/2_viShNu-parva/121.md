+++
title = "१२१"

+++
वैशम्पायन उवाच  
ततोऽनिरुद्धस्य गृहे रुरुदुः सर्वयोषितः ।  
प्रियं नाथमपश्यन्त्यः कुरर्य इव संघशः ॥ १ ॥  
अहो धिक्किमिदं नाथनाथे कृष्णे व्यवस्थिते ।  
अनाथा इव संत्रस्ता रुदिमो भयपीडिताः ॥ २ ॥  
यस्येन्द्रप्रमुखा देवाः सादित्याः समरुद्गणाः ।  
बाहुच्छायामुपाश्रित्य वसन्ति दिवि निर्वृताः ॥ ३ ॥  
तस्योत्पन्नमिदं लोके भयदस्य महाभयम् ।  
तस्यानिरुद्धः पौत्रस्तु वीरः केनापि नो हृतः ॥ ४ ॥  
अहो नास्ति भयं नूनं तस्य लोके सुदुर्मतेः ।  
वासुदेवस्य यः क्रोधमुत्पादयति दुःसहम् ॥ ५ ॥  
व्यादितामास्य यो मृत्योर्दंष्ट्राग्रे परिवर्तते ।  
स वासुदेवं समरे मोहादभ्युदियाद् रिपुः ॥ ६ ॥  
इदमेवंविधं कृत्वा विप्रियं यदुपुङ्गवे ।  
कथं जीवन् विमुच्येत साक्षादपि शचीपतिः ॥ ७ ॥  
हतनाथाः स्म शोच्याः स्म वयं नाथं विना कृताः ।  
विप्रयोगेण नाथस्य कृतान्तवशगाः कृताः ॥ ८ ॥  
इत्येवं ता वदन्त्यश्च रुदन्त्यश्च पुनः पुनः ।  
नेत्रजं वारि मुमुचुरशिवं परमाङ्गनाः ॥ ९ ॥  
तासां बाष्पाम्बुपूर्णानि नयनानि चकाशिरे ।  
सलिलेनाप्लुतानीव पङ्कजानि जलागमे ॥ 2.121.१० ॥  
तासामरालपक्ष्माणि राजयन्ति शुभानि च ।  
रुधिरेणाप्लुतानीव नयनानि चकाशिरे ॥ ११ ॥  
तासां हर्म्यतलस्थानां पूर्णं आसीन्महास्वनः ।  
कुररीणामिवाकाशे रुदतीनां सहस्रशः ॥ १२॥  
ते श्रुत्वा निनदं घोरमपूर्वं भयमागतम् ।  
उत्पेतुः सहसा स्वेभ्यो गृहेभ्यः पुरुषर्षभाः ॥ १३ ॥  
कस्मादेषोऽनिरुद्धस्य श्रूयते सुमहास्वनः ।  
गृहे कृष्णाभिगुप्तानां कुतो नो भयमागतम् ॥ १४ ॥  
इत्येवमूचुस्तेऽन्योन्यं स्नेहविक्लवगद्गदा ।  
अधर्षिता यथा सिंहा गुहाभ्य इव निःसृताः ॥ १५ ॥  
सन्नाहभेरी कृष्णस्य आहता महती तदा ।  
यस्याः शब्देन ते सर्वे समागम्य च धिष्ठिताः ॥ १६ ॥  
किमेतदिति तेऽन्योन्यं समपृच्छन्त यादवाः ।  
अन्योन्यस्य हि ते सर्वे यथावृत्तमवेदयन् ॥ १७ ॥  
ततस्ते बाष्पपूर्णाक्षाः क्रोधसंरक्तलोचनाः ।  
निःश्वसन्तो व्यतिष्ठन्त यादवा युद्धदुर्मदाः ॥ १८ ॥  
तूष्णींभूतेषु सर्वेषु विपृथुर्वाक्यमब्रवीत्।  
कृष्णं प्रहरतां श्रेष्ठं निःश्वसन्तं मुहुर्मुहुः ॥ १९ ॥  
किमिदं चिन्तयाविष्टः पुरुषेन्द्र भवानिह ।  
तव बाहुबलप्राणाः स्वास्थिताः सर्वयादवाः ॥ 2.121.२० ॥  
भवन्तमाश्रिताः कृष्ण संविभक्ताश्च सर्वशः ।  
तथैव बलवाञ्शक्रस्त्वय्यावेश्य जयाजयौ ॥ २१ ॥  
सुखं स्वपिति निःशङ्कः कथं त्वं चिन्तयान्वितः ।  
शोकसागरमक्षोभ्यं सर्वे ते ज्ञातयो गताः ॥ २२ ॥  
तान् मज्जमानानेकस्त्वं समुद्धर महाभुज ।  
किमेवं चिन्तयाविष्टो न किंचिदपि भाषसे ॥ २३ ॥  
चिन्तां कर्तुं वृथा देव न त्वमर्हसि माधव ।  
इत्येवमुक्तः कृष्णस्तु निःश्वस्य सुचिरं बहु ॥ २४ ॥  
प्राह वाक्यं स वाक्यज्ञो बृहस्पतिरिव स्वयम्।  
श्रीकृष्ण उवाच  
विपृथो चिन्तयाविष्टो ह्येतत्कार्यमचिन्तयम् ॥ २५ ॥  
विचिन्तयंस्त्वहं चास्य कार्यस्य न लभे गतिम्।  
तथाहं भवताप्युक्तो नोत्तरं विदधे क्वचित् ॥ २६ ॥  
दाशार्हगणमध्येऽहं वदाम्यर्थवतीं गिरम् ।  
शृणुध्वं यादवाः सर्वे यथाचिन्तान्वितो ह्यहम्॥ २७ ॥  
अनिरुद्धे हृते वीरे पृथिव्यां सर्वपार्थिवाः ।  
अशक्ता इति मंस्यन्ते सर्वानस्मान् सबान्धवान्॥ २८ ॥  
आहुकश्चैव नो राजा हृतः शाल्वेन वै पुरा ।  
प्रत्यानीतः स चास्माभिर्युद्धं कृत्वा सुदारुणम्॥ २९ ॥  
प्रद्युम्नश्चापि नो बालः शम्बरेण हृतो ह्यभूत् ।  
स तं निहत्य समरे प्राप्तो रुक्मिणिनन्दनः ॥ 2.121.३० ॥  
इदं तु सुमहत् कष्टं प्राद्युम्निः क्व प्रवासितः ।  
एवंविधमहं दोषं न स्मरे मनुजर्षभाः ॥ ३१ ॥  
भस्मना गुण्ठितः पादो येन मे मूर्ध्नि पातितः ।  
तस्याहं सानुबन्धस्य हरिष्ये जीवितं रणे ॥ ३२ ॥  
इत्येवमुक्ते कृष्णेन सात्यकिर्वाक्यमब्रवीत् ।  
चाराः कृष्ण प्रणीयन्तामनिरुद्धस्य मार्गणे ।  
सपर्वतवनोद्देशां मार्गन्तु वसुधामिमाम् ॥ ३३ ॥  
आहुकं प्राह कृष्णस्तु स्मितं कृत्वा वचस्तदा ।  
आभ्यन्तराश्च बाह्याश्च व्यादिश्यन्तां चरा नृप॥ ३४ ॥  
वैशम्पायन उवाच  
केशवस्य वचः श्रुत्वा आहुकस्त्वरितोऽभवत्।  
अन्वेषणेऽनिरुद्धस्य स चारान् दिष्टवांस्तदा ॥ ३५ ॥  
ततश्चारास्तु व्यादिष्टाः पार्थिवेन यशस्विना ।  
हया रथाश्च व्यादिष्टाः पार्थिवेन महात्मना ।  
अभ्यन्तरं च मार्गध्वं बाह्यतश्च समन्ततः ॥ ३६ ॥  
वेणुमन्तं लताविष्टं तथा रैवतकं गिरिम् ।  
ऋक्षवन्तं गिरिं चैव मार्गध्वं त्वरिता हयैः ॥ ३७ ॥  
एकैकं तत्र चोद्यानं मार्गध्वं काननानि च ।  
यातव्यं चापि निःशङ्कमुद्यानानि समन्ततः ॥ ३८ ॥  
हयानां च सहस्राणि रथानां चाप्यनेकशः ।  
आरुह्य त्वरिताः सर्वे मार्गध्वं यदुनन्दनम् ॥ ३९ ॥  
सेनापतिरनाधृष्टिरिदं वचनमब्रवीत् ।  
कृष्णमक्लिष्टकर्माणमच्युतं भीतभीतवत् ॥ 2.121.४० ॥  
शृणु कृष्ण वचो मह्यं रोचते यदि ते प्रभो ।  
चिरात् प्रभृति मे वक्तुं भवन्तं जायते मतिः ॥ ४१ ॥  
असिलोमा पुलोमा च निसुन्दनरकौ हतौ ।  
सौभः शाल्वश्च निहतौ मैन्दो द्विविद एव च ॥ ४२ ॥  
हयग्रीवश्च सुमहान् सानुबन्धस्त्वया हतः ।  
तादृशे विग्रहे वृत्ते देवहेतोः सुदारुणे ॥४३ ॥  
सर्वाण्येतानि कर्माणि निःशेषाणि रणे रणे ।  
कृतवानसि गोविन्द पार्ष्णिग्राहश्च नास्ति ते ॥ ४४ ॥  
इदं कर्म त्वया कृष्ण सानुबन्धं महत् कृतम् ।  
पारिजातस्य हरणे यत् कृतं कर्म दुष्करम् ॥ ४५ ॥  
तत्र शक्रस्त्वया कृष्ण ऐरावतशिरोगतः ।  
निर्जितो बाहुवीर्येण त्वया युद्धविशारदः ॥ ४६ ॥  
तेन वैरं त्वया सार्ध कर्तव्यं नात्र संशयः ।  
वैरानुबन्धश्च महांस्तेन कार्यस्त्वया सह ॥४७ ॥  
तत्रानिरुद्धहरणं कृतं मघवता स्वयम् ।  
न ह्यन्यस्य भवेच्छक्तिर्वैरनिर्यातनं प्रति ॥ ४८ ॥  
इत्येवमुक्ते वचने कृष्णो नाग इव श्वसन् ।  
उवाच वचनं धीमाननाधृष्टिं महाबलम् ॥ ४९ ॥  
सेनानीस्तात मा मैवं न देवाः क्षुद्रकर्मिणः ।  
नाकृतज्ञा न च क्लीबा नावलिप्ता न बालिशाः ॥। 2.121.५० ॥  
देवतार्थं च मे यत्नो महान् दानवसंक्षये ।  
तेषां प्रियार्थं च रणे हन्मि दृप्तान् महाबलान् ॥ ५१॥  
तत्परस्तन्मनाश्चास्मि तद्भक्तस्तत्प्रिये रतः ।  
कथं पापं करिष्यन्ति विज्ञायैवंविधं हि माम् ॥ ५२ ॥  
अक्षुद्राः सत्यवन्तश्च नित्यं भक्तानुकम्पिनः ।  
तेभ्यो न विद्यते पापं बालिशत्वात् प्रभाषसे ॥ ५३॥  
कदाचिदिह पुंश्चल्या अनिरुद्धो हृतो भवेत् ।  
देवेषु समहेन्द्रेषु नैतत् कर्म विधीयते ॥ ५४ ॥  
वैशम्पायन उवाच  
एवं चिन्तयमानस्य कृष्णस्याद्भुतकर्मणः ।  
कृष्णस्य वचनं श्रुन्वा ततोऽक्रूरोऽब्रवीद् वचः ॥ ५५ ॥  
मधुरं श्लक्ष्णया वाचा अर्थवाक्यविशारदः ।  
यच्छक्रस्य प्रभो कार्यं तदस्माकं विनिश्चितम् ॥ ५६ ॥  
अस्माकं चापि यत्कार्यं तद्धि कार्यं शचीपतेः ।  
संरक्ष्याश्च वयं देवैरस्माभिश्चापि देवताः ।  
देवतार्थं वयं चापि मानुषत्वमुपागताः ॥ ५७ ॥  
एवमक्रूरवचनैश्चोदितो मधुसूदनः ।  
स्निग्धगम्भीरया वाचा पुनः कृष्णोऽभ्यभाषत ॥५८॥  
नायं देवैर्न गन्धर्वैर्न यक्षैर्न च राक्षसैः ।  
प्रद्युम्नपुत्रोऽपहृतः पुंश्चल्या नु महायशः ॥ ५९ ॥।  
मायाविदग्धाः पुंश्चल्यो दैत्यदानवयोषितः ।  
ताभिर्हृतो न संदेहो नान्यतो विद्यते भयम् ॥ 2.121.६० ॥  
वैशम्पायन उवाच  
इत्येवमुक्ते वचने कृष्णेन तु महात्मना ।  
अथावगम्य तत्त्वेन यद् भूतं यदुमण्डले ।  
उदतिष्ठन्महानादस्तदा कृष्णं प्रशंसयन् ॥ ६१ ॥  
हर्षयन् स तु सर्वेषां सूतमागधबन्दिनाम् ।  
मधुरः श्रूयते घोषो यादवस्य निवेशने ॥ ६२ ॥  
ते चाराः सर्वतः सर्वे सभाद्वारमुपागताः ।  
शनैर्गद्गदया वाचा इदं वचनमब्रुवन् ॥ ६३ ॥  
उद्यानानि गुहाः शैलाः सभा नद्यः सरांसि च ।  
एकैकं शतशो राजन् मार्गितं न च दृश्यते ॥ ६४ ॥  
अन्ये कृष्णं चरा राजन्नुपागम्य तदाब्रुवन् ।  
सर्वे नो विदिता देशाः प्राद्युम्निर्न च दृश्यते ॥ ६५ ॥  
यदन्यत् संविधातव्यं विधानं यदुनन्दन ।  
तदाज्ञापय नः क्षिप्रमनिरुद्धस्य मार्गणे ॥ ६६ ॥  
ततस्ते दीनमनसः सर्वे बाष्पाकुलेक्षणाः ।  
अन्योन्यमभ्यभाषन्त किमतः कार्यमुत्तमम् ॥ ६७ ॥  
संदष्टौष्ठपुटाः केचित्केचिद् बाष्पाकुलेक्षणाः ।  
केचिद् भ्रकुटिमास्थाय चिन्तयन्त्यर्थसिद्धये ॥ ६८ ॥  
एवं चिन्तयतां तेषां बह्वर्थमभिभाषितम् ।  
अनिरुद्धः कुतश्चेति सम्भ्रमः सुमहानभूत् ॥ ६९ ॥  
अन्योन्यमभिवीक्षन्ते यादवा जातमन्यवः ।  
तां निशां विमनस्कास्ते गमयेयुः कथंचन ।  
अनिरुद्धो हृतश्चेति पुनः पुनररिंदम ॥ 2.121.७०॥  
एवं च ब्रुवतां तेषां प्रभाता रजनी तदा ।  
ततस्तूर्यनिनादैश्च शङ्खानां च महास्वनैः ।  
प्रबोधनं महाबाहोः कृष्णस्याक्रियतालये ॥ ७१ ॥  
ततः प्रभाते विमले प्रादुर्भूते दिवाकरे ।  
प्रविवेश सभामेको नारदः प्रहसन्निव ॥ ७२ ॥  
दृष्ट्वा तु यादवान् सर्वान् कृष्णेन सह संगतान् ।  
ततः स जयशब्देन माधवं प्रत्यपूजयत् ॥७३॥  
उग्रसेनादयस्ते च तमृषिं प्रत्यपूजयन् ।  
अथाभ्युत्थाय विमनाः कृष्णः समितिदुर्जयः ।  
मधुपर्कं च गां चैव नारदाय ददौ प्रभुः ॥ ७४ ॥  
सोपविश्यासने शुभ्रे सर्वास्तरणसंवृते ।  
सुखासीनो यथान्यायमुवाचेदं वचोऽर्थवत् ॥ ७५ ॥  
नारद उवाच  
किमेवं चिन्तयाविष्टा निःसङ्गा गतमानसाः ।  
उत्साहहीनाः सर्वे वै क्लीबा इव समासते ॥ ७६ ॥  
इत्येवमुक्ते वचने नारदेन महात्मना ।  
वासुदेवोऽब्रवीद् वाक्यं श्रूयतां भगवन्निदम् ॥ ७७ ॥  
अनिरुद्धो हृतो ब्रह्मन् केनापि निशि सुव्रत ।  
यस्यार्थे सर्व एवास्म चिन्तयाविष्टचेतसः ॥७८ ॥  
एष ते यदि वृत्तान्तः श्रुतो दृष्टोऽपि वा मुने ।  
भगवन् कथ्यतां साधु प्रियमेतन्ममानघ ॥ ७९ ॥  
इत्येवमुक्ते वचने केशवेन महात्मना ।  
प्रहस्यैतद् वचः प्राह श्रूयतां मधुसूदन ॥ 2.121.८० ॥  
निर्वृत्तं सुमहद् युद्धं देवासुरसमं महत्।  
अनिरुद्धस्य चैकस्य बाणस्यापि महामृधे ॥ ८१ ॥  
उषा नाम सुता तस्य बाणस्याप्रतिमौजसः ।  
तस्यार्थे चित्रलेखा वै जहाराशु तमप्सराः ॥ ८२ ॥  
उभयोरपि तत्रासी महायुद्धं सुदारुणम् ।  
प्राद्युम्निबाणयोः संख्ये वलिवासवयोरिव ॥ ८३ ॥  
अस्माभिश्चापि तद् युद्धं दृष्टं सुमहदद्भुतम् ।  
अनिरुद्धो भयात् तेन संयुगेष्वनिवर्तिना ॥ ८४ ॥  
बाणेन मायामास्थाय बद्धो नागैर्महाबलः ।  
व्यादिष्टस्तु वधस्तस्य बाणेन गरुडध्वज ॥ ८५ ॥  
तं निवारितवान् मन्त्री कुम्भाण्डो नाम तस्य ह ।  
कुमारस्यानिरुद्धस्य तेनासक्तेन संयुगे ॥ ८६ ॥  
बाणेन मायामास्थाय सर्पैर्नियमनं कृतम् ।  
उत्तिष्ठतु भवाञ्छीघ्रं यशसे विजयाय च ॥ ८७ ॥  
नायं संरक्षितुं कालः प्राणांस्तात जयैषिणाम् ।  
प्राणैः किंचिद्गतैर्वीरो धैर्यमालम्ब्य तिष्ठति ॥ ८८ ॥  
वैशम्पायन उवाच  
इत्येवमुक्ते वचने वासुदेवः प्रतापवान् ।  
प्रायात्रिकान् वै सम्भारानाज्ञापयत वीर्यवान् ॥ ८९ ॥  
ततश्चन्दनचूर्णैश्च लाजैश्चैव समन्ततः ।  
निर्ययौ स महाबाहुः कीर्यमाणो जनार्दनः ॥ 2.121.९०॥  
नारद उवाच  
स्मरणं वैनतेयस्य कर्तुमर्हसि माधव ।  
न ह्यन्येन तदध्वानं शक्यं गन्तुं महाभुज ॥ ९१ ॥  
आकर्णय तमध्वानं गन्तव्यमतिदुर्जयम् ।  
एकादश सहस्राणि योजनानां जनार्दन ॥ ९२ ॥  
तदितः शोणितपुरं प्राद्युम्निर्यत्र साम्प्रतम् ।  
मनोजवो महावीर्यो वैनतेयः प्रतापवान् ॥ ९३ ॥  
समाह्वयस्व गोविन्द स हि त्वां तत्र नेष्यति ।  
एकेन सुमुहूर्तेन बाणं संदर्शयिष्यति ॥ ९४ ॥  
वैशम्पायन उवाच  
तस्य तद् वचनं श्रुत्वा सस्मार गरुडं तदा ।  
स कृष्णपार्श्वमागम्य प्राञ्जलिर्गरुडः स्थितः ॥ ९५ ॥  
प्रणम्याथ वचः प्राह वैनतेयो महाबलः ।  
वासुदेवं महात्मानं श्लक्ष्णं मधुरया गिरा ॥ ९६ ॥  
गरुड उवाच  
पद्मनाभ महाबाहो किमर्थं संस्मृतो ह्यहम् ।  
कृत्यं ते यदिहात्रास्ति श्रोतुमिच्छामि तत्त्वतः ॥९७॥  
फस्य पक्षपरिक्षेपैर्नाशयामि पुरीं प्रभो ।  
प्रभावात्तव गोविन्द को न विद्याद् बलं मम ॥ ९८ ॥  
गदावेगं च ते वीर चक्राग्निं च महाभुज ।  
नावबुध्यति मूढात्मा को दर्पान्नाशमेष्यति ॥ ९९ ॥  
हलं सिंहमुखं कस्य वनमाली नियोक्ष्यति ।  
कस्य देहस्तु निर्भिन्नो मेदिनीं यास्यति प्रभो ॥ 2.121.१००॥  
कस्य शङ्खरवैः प्राणान् मोहयिष्यसि माधव ।  
कोऽयं सपरिवारोऽद्य यास्यते यमसादनम् ॥ १०१॥  
एवमुक्ते तु वचने वैनतेयेन धीमता ।  
वासुदेवो वचः प्राह शृणु त्वं वदतां वर ॥१०२॥  
बलेः पुत्रेण बाणेन प्राद्युम्निरपराजितः ।  
उषायाः कारणे बद्धो नगरे शोणिताह्वये ।  
अनिरुद्धस्तु कामार्तो बद्धो नागैर्विषोल्बणैः ॥१०३॥  
तस्य मोक्षार्थमाहूतो मया त्वं पतगेश्वर ।  
तव वेगसमो नास्ति पक्षिणां प्रवरो भवान् ।  
अशक्यं च तदध्वानं गन्तुमन्येन काश्यप ॥ १०४॥  
तत्र प्रापय मां शीघ्रं यत्र प्राद्युम्निरावसत् ।  
वैदर्भी ते स्नुषा वीर रुदती पुत्रगृद्धिनी ॥ १०५ ॥  
अमृतं तु हृतं पूर्व त्वया पन्नगनाशन ॥ १०६॥  
मया सह समागम्य तस्मिन् काले महाभुज ।  
अभवन्मे ध्वजश्चैव त्वद्भक्ताः सर्ववृष्णयः ।  
सखित्वं मानयस्वाद्य भक्तिं च पतगेश्वर ॥ १०७॥  
तव वेगसमो नास्ति पक्षिणो न च ते समाः ।  
सुपर्ण सुकृतेन त्वां शपे पन्नगनाशन ॥ १०८॥  
दासीभावं गता माता मोक्षितैकाकिना पुरा ।  
पक्षविक्षेपमात्रेण हता योधास्त्वया पुरा ॥ १०९॥  
भवान् सुरगणान् सर्वान् पृष्ठमारोप्य विक्रमात् ।  
गच्छ मे ह्यगमान् देशान् विजयश्च तवाश्रयात् ॥ 2.121.११०॥  
गुरुत्वान्मेरुतुल्यस्त्वं लघुत्वात् पवनोपमः ।  
भूते भव्ये भविष्ये च न ते तुल्योऽस्ति विक्रमे ॥१११ ॥  
सत्यसंध महाभाग वैनतेय महाद्युते ।  
अनिरुद्धेक्षणेनाद्य साहाय्यमुपकल्प्यताम् ॥ १ १२॥  
गरुड उवाच  
अत्यद्भुतमिदं वाक्यं तव कृष्ण महाभुज ।  
त्वत्प्रसादाच्च विजयः सर्वत्रैव महाभुज ॥ ११३॥  
धन्योऽस्म्यनुगृहीतोऽस्मि संस्तवान्मधुसूदन ।  
स्तोतव्यस्त्वं मया कृष्ण स्तौषि मां त्वं महाभुज ॥११४॥  
वेदाध्यक्षः सुराध्यक्षः सर्वकामप्रदो भवान् ।  
अमोघदर्शनस्त्वं हि वरार्थिषु वरप्रदः ॥ ११५॥  
चतुर्भुजश्चतुर्मूर्तिश्चातुर्होत्रप्रवर्तकः ।  
चातुराश्रम्यहोता च चतुर्नेता महाकविः ॥ ११६॥  
धनुर्धरश्चक्रधरो भवाञ्छङ्खधरो महान् ।  
भवान् पूर्वेषु देहेषु ख्यातो भूमिधरः प्रभो ॥१ १७॥  
लाङ्गली मुसली चक्री देवकीतनयो भवान् ।  
चाणूरमथनश्चैव गोप्रियः कंसहा भवान् ॥ ११८॥  
गोवर्धनधरश्चैव मल्लारिर्मल्लभावनः ।  
मल्लप्रियो महामल्लो महापुरुष इत्यपि ॥ ११९॥  
विप्रप्रियो विप्रदितो विप्रज्ञो विप्रभावनः ।  
ब्रह्मण्यश्च वरेण्यश्च भवान् दामोदरः स्मृतः ।  
प्रलम्बमथनश्चैव केशिहा दानवान्तकः ॥ 2.121.१२०॥  
असिलोम्नश्च हन्ता च तथा रावणनाशनः ।  
विभीषणस्य भगवान् राज्यदो वालिनाशनः ॥ १२१॥  
सुग्रीवराज्यदाता त्वं बलिराज्यापहारकः ।  
रत्नहर्ता महारत्नं समुद्रोदरसम्भवम् ॥ १२२॥  
वरुणश्च भवान् ख्यातो भवांश्च सरिदुद्भवः ।  
भवान् खङ्गधरो धन्वी धनुर्धरवरो महान् ॥ १२३॥  
दाशार्ह इति विख्यातो महाधन्वा धनुःप्रियः ।  
गोविन्द इति विख्यात उदधिस्त्वं च सुव्रत ॥ १२४॥  
आकाशश्च तपश्चैव समुद्रमथनो भवान् ।  
भवान् स्वर्गो बहुफलो भवान्स्वर्गचरो महान् ॥ १२५॥  
त्वमेव च महामेघो बीजनिष्पत्तिरेव च ।  
त्रैलोक्यमथनस्त्वं च क्रोधलोभमनोरथः ॥ १२६॥  
भवान् कामप्रदश्चैव कामः सर्वधनुर्धरः ।  
संवर्तो वर्तनश्चैव प्रलयो निलयो महान् ॥ १२७॥  
हिरण्यगर्भो रूपज्ञो रूपवान् मधुसूदनः ।  
ईशस्त्वं च महादेव असंख्येयगुणान्वितः ॥ १९८।  
स्तोतुमिच्छसि मां देव स्तोतव्यस्त्वं यदूत्तम ।  
चक्षुषा ये त्वया घोराः प्राणिनो हि निरीक्षिताः ॥ १२९॥  
हतास्ते यमदण्डेन तिर्यङ्निरयगामिनः ।  
ये त्वया परमप्रीत्या प्राणिनो वै निरीक्षिताः ॥ 2.121.१३०॥  
इह च प्रेत्य ते सर्वे सर्वथा स्वर्गगामिनः ।  
एष तेऽहं महाबाहो वशगः शासने स्थितः ॥ १३१॥  
जयस्थानं ततः कृत्वा गरुडः प्राह केशवम् ।  
अयमस्मि स्थितो वीर आरुहस्व महाबल ॥ १३२॥  
ततः कण्ठे परिष्वज्य माधवो गरुडं ततः ।  
सखे शत्रुविनाशाय अर्घ्योऽयं प्रतिगृह्यताम् ॥१३३॥  
दत्त्वार्घ्यं परया प्रीत्या शङ्खचक्रगदासिभृत्।  
आरुरोह महाबाहुः सुपर्णं पुरुषोत्तमः ॥ १३४॥  
कृष्णस्य पार्श्वमागम्य हर्षादेवास्थितोऽभवत्।  
कृष्णकेशः प्रवलयो विष्णुः कृष्णश्च वर्णतः ॥ १३५॥  
चतुर्दंष्ट्रश्चतुर्बाहुश्चतुर्वेद षडङ्गवित् ।  
श्रीवत्साङ्कोऽरविन्दाक्ष ऊर्ध्वरोमा मृदुत्वचः ॥ १३६॥  
समाङ्गुलिः समनस्रो रक्ताङ्गुलिनखान्तरः ।  
स्निग्धगम्भीरनिर्घोषो वृत्तबाहुर्महाभुजः ॥१३७॥  
आजानुबाहुस्ताम्रास्यः सिंहविस्पष्टविक्रमः ।  
सहस्रमिव सूर्याणां दीप्यमानः प्रकाशते ॥ १३८।  
यः प्रभुर्भाति विश्वात्मा भूतानां भावनो विभुः ।  
यस्याष्टगुणमैश्वर्यं ददौ प्रीतः प्रजापतिः ॥ १३९॥  
प्रजापतीनां साध्यानां त्रिदशानां च शाश्वतः ।  
स्तूयमानः स्तवैर्दिव्यैः सूतमागधबन्दिभिः ।  
ऋषिभिश्च महाभागैर्वेदवेदाङ्गपारगैः ॥ 2.121.१४०॥  
संविधानमथाज्ञाप्य द्वारकायां महाबलः ।  
गमनाय मतिं चक्रे वासुदेवः प्रतापवान् ॥ १४१॥  
आस्थितो गरुडं देवस्तस्य चानु हलायुधः ।  
पृष्ठतोऽनु बलस्यापि प्रद्युम्नः शत्रुकर्षणः ॥ १४२॥  
जय बाणं महाबाहो ये चास्यानुगता रणे ।  
न हि ते प्रमुखे स्थातुं कश्चिच्छक्तो महामृधे ॥ १४३॥  
प्रसादे ते ध्रुवा लक्ष्मीर्विजयश्च पराक्रमे ।  
विजेष्यसि रणे शत्रुं दैत्येन्द्रं सहसैनिकम् ॥ १४४॥  
सिद्धचारणसंघानां महर्षीणां च सर्वशः ।  
शृण्वन्वाचोऽन्तरिक्षे वै प्रययौ केशवो रणे ॥ १४५॥  
इति श्रीमहाभारते खिलभागे हरिवंशे विष्णुपर्वणि कृष्णप्रयाणे एकविंशत्यधिकशततमोऽध्यायः ॥ १२१ ॥