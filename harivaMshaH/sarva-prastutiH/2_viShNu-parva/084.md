+++
title = "०८४"

+++
वैशम्पायन उवाच  
मुहूर्ताभ्युदिते सूर्ये जनचक्षुषि निर्मले ।  
बलः कृष्णः सात्यकिश्च तार्क्ष्यमारुरुहुस्तदा ॥ १ ॥  
बद्धगोधाङ्गुलित्राणा दंशिता युद्धकाङ्क्षिणः ।  
बिल्वोदकेश्वरं देवं नमस्कृत्य सुरोत्तमम् ॥ २ ॥  
आवर्तया जले स्नात्वा रुद्रेण वरदत्तया ।  
गङ्गायाः कुरुशार्दूल रुद्रवाक्येन पुण्यया ॥ ३ ॥  
प्रद्युम्नमग्रे सैन्यस्य वियति स्थाप्य मानदः ।  
रक्षार्थं यज्ञवाटस्य पाण्डवान् विनियुज्य च ॥ ४ ॥  
शेषां सेनां गुहाद्वारि भगवान् विनियुज्य च ।  
जयन्तमथ सस्मार प्रवरं च सतां गतिः ॥ ५ ॥  
तावापेतुरेवाथ स्वयं चापश्यतां तथा ।  
वियत्येव नियुक्तौ तौ प्रद्युम्न इव भारत ॥ ६ ॥  
ततः कृष्णस्य वचनादाहतो रणदुन्दुभिः ।  
जलजा मुरजाश्चैव वाद्यान्येवापराणि च ॥ ७ ॥  
मकरो रचितो व्यूहः साम्बेन च गदेन च ।  
सारणश्चोद्धवश्चैव भोजो वैतरणस्तथा ॥ ८ ॥  
अनाधृष्टिश्च धर्मात्मा पृथुर्विपृथुरेव च ।  
कृतवर्मा च दंष्ट्रश्च निचक्षुररिमर्दनः ॥ ९ ॥  
सनत्कुमारो धर्मात्मा चारुदेष्णश्च भारत ।  
अनिरुद्धसहायौ तौ पृष्ठानीकं ररक्षतुः ॥ 2.84.१० ॥  
शेषा यादवसेना तु व्यूहमध्ये व्यवस्थिता ।  
रथैरश्वैर्नरैर्नागैराकुला कुलवर्धन ॥ ११ ॥  
षट्पुरादपि निष्क्रान्ता दानवा युद्धदुर्मदाः ।  
आरुह्य मेघनादांश्च गर्दभानपि हस्तिनः ॥ १२ ॥  
मकराञ्छिशुमारांश्च द्रुतानपि च भारत ।  
महिषानपि खड्गांश्च उष्ट्रानपि च कच्छपान् ॥ १३ ॥  
एतैरेव रथैर्युक्ता विविधायुधपाणयः ।  
किरीटापीडमुकुटैरङ्गदैरपि मण्डिताः ॥ १४ ॥  
नानर्दमानैर्विविधैस्तूर्यैर्नेमिस्वनाकुलैः ।  
प्रध्मायमानैः शङ्खैश्च महाम्बुदसमस्वनैः ॥ १५ ॥  
तासामसुरसेनानामुद्यतानां जनेश्वर ।  
निकुम्भो निर्ययावग्रे देवानामिव वासवः ॥ १६ ॥  
भूमिं द्यां च ववृधिरे दानवास्ते बलोत्कटाः ।  
नदन्तो विविधान्नादान् क्ष्वेडन्तश्च पुनः पुनः ॥ १७ ॥  
राजसेनापि संयत्ता चेदिराजपुरोगमा ।  
असुराणां सहायार्थे निश्चिता जनमेजय ॥ १८ ॥  
दुर्योधनभ्रातृशतं चेदिराजानुजाग्रगम् ।  
स्थितं रथैर्नरव्याघ्र गन्धर्वनगरोपमैः ॥ १९ ॥  
कठिनानादिनो वीर द्रुपदस्यन्दनास्तथा ।  
रुक्मी चैवाह्वृतिश्चैव तस्थतुर्निश्चितौ रणे ।  
तालवृक्षप्रतीकाशे धुन्वानौ धनुषी शुभे ॥ 2.84.२० ॥  
शल्यश्च शकुनिश्चोभौ भगदत्तश्च पार्थिवः ।  
जरासंधस्त्रिगर्तश्च विराटश्च सहोत्तरः ॥ २१ ॥  
युद्धार्थमुद्यता वीरा निकुम्भाद्या जयैषिणः ।  
युयुत्समाना यदुभिर्देवैरिव महासुराः ॥ २२ ॥  
ततो निकुम्भः समरे शरैराशीविषोपमैः ।  
ममर्द समरे सेनां भैमानां भीमदर्शनाम् ॥ २३ ॥  
सेनापतिरनाधृष्टिर्ममृषे तन्न यादवः ।  
ममर्द घोरैर्बाणोघैश्चित्रपुङ्खैः शिलाशितैः ॥ २४ ॥  
न रथोऽसुरमुख्यस्य ददृशे न च वाजिनः ।  
न ध्वजो न निकुम्भस्तु सर्वे बाणाभिसंवृताः ॥ २५ ॥  
स परीत्य ततो वीरो निकुम्भो मायिनां वरः ।  
अस्तम्भयदनाधृष्टिं मायया भैमसत्तमम् ॥ २६ ॥  
स्तम्भयित्वानयद् वीरं गुहां षट्पुरसंज्ञिताम् ।  
रुद्ध्वा चाभ्यगमद्वीरो मायाबलमुपाश्रितः ॥ २७ ॥  
पुनरेव निकुम्भस्तु कृतवर्माणमाहवे ।  
अनयच्चारुदेष्णं च भोजं वैतरणं तथा ॥ २८ ॥  
सनत्कुमारमृक्षं च तथैव निशठोल्मुकौ ।  
बहूंश्चैवापरान् भोजान् मायाबलसमाश्रितः ॥ २९ ॥  
न तस्य ददृशे देहो मायाच्छन्नो जनेश्वर ।  
नयतो यादवान्घोरान् गुहां षट्पुरसंशिताम् ॥ 2.84.३०॥  
तद् दृष्ट्वा कदनं घोरं भैमानां भयवर्धनः ।  
चुकोप भगवान्कृष्णो बलः सत्यक एव च ॥ ३१ ॥  
सविशेषं तथा कामः साम्बश्च परवीरहा ।  
अनिरुद्धश्च दुर्धर्षो भैमाश्च बहवोऽपरे ॥ ३२ ॥  
ततः शार्ङ्गायुधः शार्ङ्गं कृत्वा सज्यं नरेश्वर ।  
दानवेषु प्रवृत्तेषु तृणेष्विव हुताशनः ॥ ३३ ॥  
तं दृष्ट्वा दानवा देवमभिदुद्रुवुरीश्वरम् ।  
शलभाः कालपाशार्ताः प्रदीप्तमिव पावकम् ॥ ३४ ॥  
समुत्सृज्य शतघ्नीश्च परिघांश्च सहस्रशः ।  
शूलानि चाग्नितुल्यानि प्रदीप्तांश्च परश्वधान् ॥ ३५ ॥  
पर्वताग्राणि वृक्षांश्च घोराश्च विपुलाः शिलाः ।  
उत्क्षिप्य च गजान्मत्तान् रथानपि हयानपि ॥३६ ॥  
नारायणाग्निस्तान् सर्वान् ददाह प्रहसन्निव ।  
बाणार्चिषा महातेजा जगद्धितकरो हरिः ॥३७ ॥  
शारदं वर्षणं यद्वत् सेहे धीरो गवां पतिः ।  
तद्वद् यदुवृषः सेहे बाणवर्षमरिंदमः ॥ ३८ ॥  
न सेहिरे ऽसुरा बाणान्नारायणधनुश्च्युतान् ।  
वर्षं पर्जन्यविहितं वालुकासेतवो यथा ॥ ३९॥  
न शेकुः प्रमुखे स्थातुं कृष्णस्यासुरसत्तमाः ।  
व्यादितास्यस्य सिंहस्य वृषभा इव भारत ॥ 2.84.४० ॥  
ते वध्यमानाः कृष्णेन दिवमाचक्रमुस्तदा ।  
जीविताशां वहन्तस्तु नारायणभयार्दिताः ॥ ४१ ॥  
तानाकाशगतानैन्द्रिर्जयन्तः प्रवरस्तथा ।  
निजघ्नतुः शरैर्घोरैर्ज्वलितार्चिसमैः प्रभो ॥ ४२ ॥  
निपेतुरसुराणां तु शिरांसि धरणीतले ।  
तृणराजफलानीव मुक्तानि शिखरात् तरोः ॥ ४३ ॥  
निपेतुर्बाहवश्छिन्ना दैन्यानां वसुधातले ।  
कालेनोपहता वीर पञ्चवक्त्रा इवोरगाः ॥ ४४ ॥  
रौक्मिणेयस्ततः सृष्ट्वा घोरां मायामयीं गुहाम् ।  
अदृश्यनिष्क्रमं वीरः क्षत्रं प्रक्षेप्तुमुद्यतः । ४५ ॥  
गदेन सह धर्मात्मा सारणेन सुतेन च ।  
साम्बेन चापरैश्चापि पूर्वं ये न प्रवेशिताः ॥ ४६ ॥  
प्रमथ्य तरसा कर्णे यतन्तं रणमूर्धनि ।  
जग्राह बलवान् कार्ष्णिः प्रस्फुरन्तं ततस्ततः ॥ ४७ ॥  
विनद्य च गुहां वीरो घोरां मायामयीं नृप ।  
दुर्योधनं च राजानं विराटद्रुपदावपि ॥ ४८ ।  
शकुनिं चैव शल्यं च नीलं चापि नदीसुतम् ।  
विन्दानुविन्दौ राजानौ जरासंधं च भारत ॥ ४९ ॥  
त्रिगर्तान्मालवांश्चैव वासन्त्यांश्च महाबलान् ।  
धृष्टद्युस्नादिकांश्चैव पञ्चालानस्त्रकोविदान् ॥ 2.84.५० ॥  
तथाह्वृतिमुवाचेदं मातुलं रुक्मिमेव च ।  
शिशुपालं च राजानं भगदत्तं च भारत ॥ ५१ ॥  
सम्बन्धं च गुरुत्वं च मानयामि नराधिपाः ।  
गुहामिमां घोररूपां यत्र प्रक्षेपयामि वः ॥ ५२ ॥  
बिल्वोदकेश्वरेणाहमाज्ञप्तः शूलपाणिना ।  
प्रक्षेप्तव्या नरेन्द्रास्ते गुहायामिति धीमता ॥ ५३ ॥  
आश्रित्य शाम्बरीं मायां निकुम्भेन महात्मना ।  
प्रक्षिप्तान् यादवांश्चैव मोक्षयिष्यामि सर्वथा ॥ ५४ ॥  
इत्युक्तो शिशुपालस्तु राजा सेनापतिस्तथा ।  
शरैस्ततर्द तान् भैमान् प्रद्युम्नं च विशेषतः ॥ ५५ ॥  
बिल्वोदकेश्वरं देवं रौक्मिणेयो नमस्य च ।  
आरभन्नृपतिं बद्धुं शिशुपालं महाबलम् ॥ ५६ ।  
ततः पाशसहस्त्राणि ग्रहाय प्रवरोत्तमः ।  
शैलादिरब्रवीद् वीरं रौक्मिणेयं महाबलम् ॥ ५७ ॥  
बिल्वोदकेश्वरो देवः प्राह त्वां यदुनन्दन ।  
सर्वं कुरु तथा रात्र्यां चोक्तस्त्वं भो यथा मया॥ ५८ ॥  
कन्यार्थं रत्नलुब्धांस्तु बद्ध्वा चेमान् नराधिपान्।  
पाशैस्त्वमेव भोक्तुं च प्रमाणं यदुनन्दन ॥ ५९ ॥  
असुरांस्तु महाबाहो निःशेषान् कर्तुमर्हसि ।  
एवमेव च वक्तव्यस्त्वया वीर जनार्दनः ॥ 2.84.६० ॥  
ततः स भगदत्तं च शिशुपालं च भूमिप ।  
आह्वृतिं चैव रुक्मिं च शेषांश्चान्यान्नराधिपान् ॥६१॥  
बबन्ध हरदत्तैस्तैः पाशैरुत्तमवीर्यधृक् ।  
मायामयीं गुहां चैवमानयत् कुरुनन्दन ॥ ६२ ॥  
बद्ध्वा च रौक्मिणेयोऽथ निःश्वसन्त इवोरगान् ।  
अनिरुद्धं चकाराथ रक्षितारं स्वमात्मजम् ॥ ६३ ॥  
तेषां निरवशेषेण बबन्ध यदुनन्दनः ।  
सेनापतीन् क्षत्रियांश्च कोशाध्यक्षांश्च भारत ॥ ६४ ॥  
अव्यग्रस्तु ततो हन्तुमसुरानुद्यतः प्रभो ॥ ६५ ॥  
संनद्ध एव चोवाच ब्रह्मदत्तं द्विजोत्तमम् ।  
विस्रब्धं वर्ततां कर्म मा भैः पश्य धनंजयम् ॥ ६६ ॥  
न देवेभ्यो नासुरेभ्यो नागेभ्यो द्विजसत्तम ।  
भयं हि विद्यते तस्य गोप्तारो यस्य पाण्डवाः ॥ ६७ ॥  
न चासुरैस्तव सुताः स्पृष्टाः खल्वपि चेतसा ।  
यज्ञवाटे निरीक्ष्यन्तां मायया निहिता मया ॥ ६८ ॥  
इति श्रीमहाभारते खिलभागे हरिवंशे विष्णुपर्वणि षट्पुरवधे चतुरशीतितमोऽध्यायः ॥ ८४ ॥