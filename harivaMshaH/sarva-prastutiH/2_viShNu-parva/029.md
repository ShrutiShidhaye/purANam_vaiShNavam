+++
title = "०२९"

+++
वैशम्पायन उवाच  
तस्मिन्नहनि निर्वृत्ते द्वितीये समुपस्थिते ।  
आपूर्यत महारङ्गः पौरैर्युद्धदिदृक्षुभिः ॥ १ ॥  
सचित्राष्टास्त्रिचरणाः सार्गलद्वारवेदिकाः ।  
सगवाक्षार्धचन्द्राश्च सुतल्पोत्तमभूषिताः ॥ २ ॥  
प्राङ्मुखैश्चारुनिर्मुक्तैर्माल्यदामावतंसितैः ।  
अलंकृतैर्विराजद्भिः शारदैरिव तोयदैः ॥ ३ ॥  
मञ्चागारैः सुनिर्युक्तैर्युद्धाय सुविभूषितैः ।  
समाजवाटः शुशुभे समेघौघ इवार्णवः ॥ ४ ॥  
स्वकर्मद्रव्ययुक्ताभिः पताकाभिर्निरन्तरम् ।  
श्रेणीनां च गणानां च मञ्चा भान्त्यचलोपमाः॥ ५ ॥  
अन्तःपुरचराणां च प्रेक्षागाराण्यनेकशः ।  
रेजुः काञ्चनचित्राणि रत्नज्वालाकुलानि च ॥ ६ ॥  
तानि रत्नौघक्लृप्तानि ससानुप्रग्रहाणि च ।  
रेजुर्जवनिकाक्षेपैः सपक्षा इव खे नगाः ॥ ७ ॥  
तत्र चामरहारैश्च भूषणानां च सिञ्जितैः ।  
मणीनां च विचित्राणां विचित्राश्चेरुरर्चिषः ॥ ८ ॥  
गणिकानां पृथङ्मञ्चाः शुभैरास्तरणाम्बरैः ।  
शोभिता वारमुख्याभिर्विमानप्रतिमौजसः ॥ ९ ॥  
तत्रासनानि ख्यातानि पर्यङ्काश्च हिरण्मयाः ।  
प्रकीर्णाश्च कुथाश्चित्राः सपुष्पस्तबकैर्वृताः ॥ 2.29.१० ।  
सौवर्णाः पानकुम्भाश्च पानभूम्यश्च शोभिताः ।  
फलावदंशपूर्णाश्च चाङ्गेर्यः पानयोजिताः ॥ ११॥  
अन्ये च मञ्चा बहवः काष्ठसंचयबन्धनाः ।  
रेजुः प्रस्तरणास्तत्र शतशोऽथ सहस्रशः ॥ १२ ।  
उत्तमागारिकाश्चैव सूक्ष्मजालावलोकिनः ।  
स्त्रीणां प्रेक्षागृहा भान्ति राजहंसा इवाम्बरे ॥ १३ ॥  
प्राङ्मुखश्चारुनिर्मुक्तो मेरुशृङ्गसमप्रभः ।  
रुक्मपत्रनिभस्तम्भश्चित्रनिर्योगशोभितः ॥ १४ ॥  
प्रेक्षागारः स कंसस्य प्रचकाशेऽधिकं श्रिया ।  
शोभितो माल्यदामैश्च निवासकृतलक्षणः ॥ १५ ॥  
तस्मिन् नानाजनाकीर्णे जनौघप्रतिनादिते ।  
समाजवाटे संस्तब्धे कम्पमानार्णवप्रभे ॥ १६ ॥  
राजा कुवलयापीडः समाजद्वारि कुञ्जरः ।  
तिष्ठत्विति समाज्ञाप्य प्रेक्षागारमुपाययौ ॥ १७ ॥  
स शुक्ले वाससी बिभ्रच्छवेतव्यजनचामरः ।  
शुशुभे श्वेतमुकुटः श्वेताभ्र इव चन्द्रमाः ॥ १८ ॥  
तस्य सिंहासनस्थस्य सुखासीनस्य धीमतः ।  
रूपमप्रतिमं दृष्ट्वा पौराः प्रोचुर्जयाशिषः ॥ १९ ॥  
ततः प्रविविशुर्मल्ला रङ्गमावलिताम्बराः ।  
तिस्रश्च भागशः कक्षाः प्राविशन् बलशालिनः ॥ 2.29.२० ॥  
ततस्तूर्यनिनादेन क्ष्वेडितास्फोटितेन च ।  
वसुदेवसुतौ हृष्टौ रङ्गद्वारमुपस्थितौ ॥ २१ ॥  
बल्लवौ वस्त्रसंवीतौ सुरचन्दनभूषितौ ।  
ऊर्ध्वपीडौ स्रगापीडौ बाहुशस्त्रकृतौ यमौ ॥ २२ ॥  
आस्फोटयन्तावन्योन्यं बाहू चैवार्गलोपमौ ।  
तावापतन्तौ त्वरितौ प्रतिषिद्धौ वराननौ ।  
तेन मत्तेन नागेन चोद्यमानेन वै भृशम् ॥ २३ ॥  
स मत्तहस्ती दुष्टात्मा कृत्वा कुण्डलिनं करम् ।  
चकार चोदितो यत्नं निहन्तुं बलकेशवौ ॥ २४ ॥  
ततः प्रहसितः कृष्णस्त्रास्यमानो गजेन वै ।  
कंसस्य तन्मतं चैव जगर्हे स दुरात्मनः ॥ २५ ॥  
त्वरते खलु कंसोऽय गन्तुं वैवस्वतक्षयम् ।  
यो मामनेन नागेन प्रधर्षयितुमिच्छति ॥ २६ ॥  
संनिकृष्टे ततो नागे गर्जमाने यथा घने ।  
सहसोत्पत्य गोविन्दश्चक्रे तालस्वनं प्रभुः ॥ २७ ॥  
क्ष्वेडितास्फोटितरवं कृत्वा नागस्य चाग्रतः ।  
करं ससीकरं तस्य प्रतिजग्राह वक्षसा ॥ २८ ॥  
विषाणान्तरगो भूत्वा पुनश्चरणमध्यगः ।  
बबाधे तं गजं कृष्णः पवनस्तोयदं यथा ॥ २९ ॥  
स हस्ताग्राद् विनिष्क्रान्तो विषाणाग्राच्च दन्तिनः ।  
विमुक्तः पदमध्याच्च कृष्णो द्विपमपोथयत् ॥ 2.29.३० ॥  
सोऽतिकायस्तु सम्मूढो हन्तुं कृष्णमशक्नुवन् ।  
गजः स्वेष्वेव गात्रेषु मथ्यमानो ररास ह ॥ ३१॥  
पपात भूमौ जानुभ्यां दशनाभ्यां तुतोद च ।  
मदं सुस्राव रोषाच्च घर्मापाये यथा घनः ॥ ३२ ॥  
कृष्णस्तु तेन नागेन क्रीडित्वा शिशुलीलया ।  
निधनाय मतिं चक्रे कंसद्विष्टेन चेतसा ॥ ३३ ॥  
स तस्य प्रमुखे पादं कृत्वा कुम्भादनन्तरम् ।  
दोर्भ्यां विषाणमुत्पाट्य तैनैव प्राहरत् तदा ॥ ३४ ॥  
स तेन वज्रकल्पेन स्वेन दन्तेन कुञ्जरः ।  
हन्यमानः शकृन्मूत्रं मुमोचार्तो ररास ह ॥ ३५ ॥  
कृष्णजर्जरिताङ्गस्य कुञ्जरस्यार्तचेतसः ।  
कटाभ्यामति सुस्राव वेगवद् भूरि शोणितम् ॥ ३६ ॥  
लाङ्गूलं चास्य वेगेन निश्चकर्ष हलायुधः ।  
शैलपृष्ठार्धसंलीनं वैनतेय इवोरगम् ॥ ३७ ॥  
तेनैव गजदन्तेन कृष्णो हत्वा तु दन्तिनम् ।  
जघानैकप्रहारेण गजारोहणमुल्बणम् ॥ ३८ ॥  
सोऽऽर्तनादं महत् कृत्वा विदन्तो दन्तिनां वरः ।  
पपात समहामात्रो वज्रभिन्न इवाचलः ॥ ३५ ॥  
ततस्तौ तोरणाङ्गानि प्रगृह्य रणकर्कशौ ।  
गजस्य पादरक्षांश्च जघ्नतुः पुरुषर्षभौ ॥ 2.29.४० ॥  
तांश्च हत्वा विविशतुर्मध्यं रङ्गस्य तावुभौ ।  
नासत्यावश्विनौ स्वर्गादवतीर्णाविवेच्छया ॥ ४१ ॥  
वृष्ण्यन्धकाश्च भोजाश्च ददृशुर्वनमालिनौ ।  
क्ष्वेडितोत्क्रुष्टनादेन बाह्वोरास्फोटितेन च ।  
सिंहनादैश्च तालैश्च हर्षयामासतुर्जनम् ॥ ४२ ॥  
तौ दृष्ट्वा भोजराजस्तु विषसाद वृथामतिः ।  
पौराणामनुरागं च हर्ष चालक्ष्य भारत ॥ ४३ ॥  
तं हत्वा पुण्डरीकाक्षो नदन्तं दन्तिनां वरम् ।  
अवतीर्णोऽर्णवाकारं समाजं सहपूर्वजः ॥ ४४ ॥  
इति श्रीमहाभारते खिलभागे हरिवंशे विष्णुपर्वणि कुवलयापीडवधे एकोनत्रिंशोऽध्यायः॥२९॥