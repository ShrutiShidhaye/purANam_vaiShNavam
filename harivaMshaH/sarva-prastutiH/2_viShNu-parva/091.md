+++
title = "०९१"

+++
जनमेजय उवाच  
भानुमत्यापहरणं विजयं केशवस्य च ।  
छालिक्यनयनं चैव देवलोकान्महामुने ॥ १ ॥  
क्रीडां च सागरे दिव्यां वृष्णीनामतितेजसाम् ।  
अश्रौषं परमाश्चर्यं मुने धर्मभृतां वर ॥ २ ॥  
वज्रनाभवधो ह्युक्तो निकुम्भवधकीर्तने ।  
तन्मे कौतूहलं श्रोतुं प्रसादाद् भवतो मुने ॥ ३ ॥  
वैशम्पायन उवाच  
हन्त ते वर्तयिष्यामि वज्रनाभवधं नृप ।  
विजयं चैव कामस्य साम्बस्यैव च भारत ॥ ४ ॥  
मेरोः सानौ नरपते तपश्चक्रे महासुरः ।  
वज्रनाभ इति ख्यातो निश्चितः समितिंजयः ॥ ५ ॥  
तस्य तुष्टो महातेजा ब्रह्मा लोकपितामहः ।  
वरेण च्छन्दयामास तपसा परितोषितः ॥ ६ ॥  
अवध्यत्वं स देवेभ्यो वव्रे दानवसत्तमः ।  
पुरं वज्रपुरं चापि सर्वरत्नमयं शुभम् ॥ ७ ॥  
स्वच्छन्देन प्रवेशश्च न वायोरपि भारत ।  
अचिन्तितेन कामानामुपपत्तिर्नराधिप ॥ ८ ॥  
शाखानगरमुख्यानां संवाहानां शतानि च ।  
नगरस्याप्रमेयस्य समन्ताज्जनमेजय ॥ ९ ॥  
तथा तदभवत् तस्य वरदानेन भारत ।  
उवास वज्रनगरे वज्रनाभो महासुरः ॥ 2.91.१० ॥  
कोटिशो वरलब्धं तमसुराः परिवार्य ते ।  
ऊषुर्वज्रपुरे राजन् संवाहेषु तथैव च ॥ ११ ॥  
शाखानगरमुख्येषु रम्येषु च नराधिप ।  
हृष्टपुष्टप्रमुदिता नृप देवस्य शत्रवः ॥ १२ ।  
वज्रनाभोऽथ दुष्टात्मा वरदानेन दर्पितः ।  
पुरस्य चात्मनश्चैव जगद् बाधितुमुद्यतः ॥ १३ ॥  
महेन्द्रमब्रवीद् गत्वा देवलोकं विशाम्पते ।  
अहमीशितुमिच्छामि त्रैलोक्यं पाकशासन ॥ १४ ॥  
अथवा मे प्रयच्छस्व युद्धं देवगणेश्वर ।  
सामान्यं हि जगत्कृत्स्नं काश्यपानां महात्मनाम् ॥ १५॥  
स बृहस्पतिना सार्द्धं मन्त्रयित्वा महेश्वरः ।  
वज्रनाभं सुरश्रेष्ठः प्रोवाच कुरुवंशज ॥ १६ ॥  
सत्रेषु दीक्षितः सौम्य कश्यपो नः पिता मुनिः ।  
तस्मिन् वृत्ते यथान्याय्यं तथा स हि करिष्यति ॥ १७ ॥  
ततः स पितरं गत्वा कश्यपं दानवोऽब्रवीत् ।  
यथोक्तं देवराजेन तमुवाचाथ कश्यपः ॥ १८ ॥  
सत्रे वृत्ते करिष्यामि यथा न्याय्यं भविष्यति ।  
त्वं तु वज्रपुरे पुत्र वस गच्छ समाहितः ॥ १९ ॥  
एवमुक्ते वज्रनाभः स्वमेव नगरं गतः ।  
महेन्द्रोऽपि ययौ देवो द्वारकां द्वारशालिनीम् ॥ 2.91.२० ॥  
गत्वा चान्तर्हितो देवो वासुदेवमथाब्रवीत् ।  
वज्रनाभस्य वृत्तान्तं तमुवाच जनार्दनः ॥ २१ ॥  
शौरेरुपस्थितो देव वाजिमेधो महाक्रतुः ।  
तस्मिन् वृत्ते वज्रनाभं पातयिष्यामि वासव ॥ २२ ॥  
तत्रोपायं प्रवेशे तु चिन्तयावः सतां गते ।  
नानिच्छया प्रवेशोऽस्ति तत्र वायोरपि प्रभो ॥ २३ ॥  
ततो गतो देवराजो वासुदेवेन सत्कृतः ।  
वाजिमेधे च सम्प्राप्ते वसुदेवस्य भारत ॥ २४ ॥  
तस्मिन् यज्ञे वर्तमाने प्रवेशार्थं सुरोत्तमौ ।  
चिन्तयामासतुर्वीरौ देवराजाच्युतावुभौ ॥ २५ ॥  
तत्र यज्ञे वर्तमाने सुनाट्येन नटस्तदा ।  
महर्षीस्तोषयामास भद्रनामेति नामतः ॥ २६ ॥  
तं वरेण मुनिश्रेष्ठाश्छन्दयामासुरात्मवत् ।  
स वव्रे तु नटो भद्रो वरं देवेश्वरोपमः ॥ २७ ॥  
देवेन्द्रकृष्णच्छन्देन सरस्वत्या प्रचोदितः ।  
प्रणिपत्य मुनिश्रेष्ठानश्वमेधे समागतान् ॥ २८ ॥  
नट उवाच  
भोज्यो द्विजानां सर्वेषां भवेयं मुनिसत्तमाः ।  
सप्तद्वीपां च पृथिवीं विचरेयमिमामहम् ॥ २९ ॥  
प्रसिद्धाकाशगमनः शक्नुवंश्च विशेषतः ।  
अवध्यः सर्वभूतानां स्थावरा ये च जङ्गमाः ॥ 2.91.३० ।  
यस्य यस्य च वेषेण प्रविशेयमहं खलु ।  
मृतस्य जीवतो वापि भाव्येनोत्पादितस्य वा ॥ ३१ ॥  
सतूर्यस्तादृशः स्यां वै जरारोगविवर्जितः ।  
तुष्येयुर्मुनयो नित्यमन्ये च मम सर्वदा ॥ ३२ ॥  
एवमस्त्विति सम्प्रोक्तो ब्राह्मणैर्नृपते नटः ।  
सप्तद्वीपां वसुमतीं पर्यटत्यमरोपमः ॥ ३३ ॥  
पुराणि दानवेन्द्राणामुत्तरांश्च कुरूंस्तथा ।  
भद्राश्वान् केतुमालांश्च कालाम्रद्वीपमेव च ॥ ३४ ॥  
पर्वणीषु तु सर्वासु द्वारकां यदुमण्डिताम् ।  
आयाति वरदत्तः स लोकवीरो महानटः ॥ ३५ ॥  
ततो हंसान् धार्तराष्ट्रान् देवलोकनिवासिनः ।  
उवाच भगवाञ्छक्रः सान्त्वयित्वा सुरेश्वरः ॥ ३६ ॥  
भवन्तो भ्रातरोऽस्माकं काश्यपा देवपक्षिणः ।  
विमानवाहा देवानां सुकृतीनां तथैव च ॥ ३७ ॥  
देवानामस्ति कर्तव्यं कार्यं शत्रुवधान्वितम् ।  
तत्कर्तव्यं न मन्त्रश्च भेत्तव्यो वः कथंचन ॥ ३८ ॥  
न कुर्वतां देवताज्ञामुग्रो दण्डः पतेदपि ।  
सर्वत्राप्रतिषिद्धं वो गमनं हंससत्तमाः ॥ ३९ ॥  
गत्वा प्रवेश्यमन्येषां वज्रनाभपुरोत्तमम् ।  
इतोऽन्तःपुरवापीषु चरध्वमुचितं हि वः ॥ 2.91.४० ॥  
तस्यास्ति कन्यारत्नं हि त्रैलोक्यातिशयं शुभम् ।  
नाम्ना प्रभावती नाम चन्द्राभेव प्रभावती ॥ ४१ ॥  
वरदानेन सा लब्धा मात्रा किल वरानना ।  
हैमवत्या महादेव्याः सकाशादिति नः श्रुतम् ॥ ४२॥  
स्वयंवरा च सा कन्या बन्धुभिः स्थापिता सती ।  
आत्मेच्छया पतिं हंसा वरयिष्यति शोभना ॥ ४३ ॥  
तद्भवद्भिर्गुणा वाच्याः प्रद्युम्नस्य महात्मनः ।  
सद्भूताः कुलरूपस्य शीलस्य वयसस्तथा ॥ ४४ ॥  
यदा सा रक्तभावा च वज्रनाभसुता सती ।  
तस्याः सकाशात् संदेशो नयितव्यः समाधिना ॥४५॥  
प्रद्युम्नस्य पुनस्तस्मादानयध्वं तथैव च ।  
स्वबुद्ध्या प्राप्तकालं च संविधेयं हितं मम ॥ ४६  
नेत्रवक्त्रप्रसादश्च कर्तव्यस्तत्र सर्वथा ॥ ४७ ॥  
तथा तथा गुणा वाच्याः प्रद्युम्नस्य महात्मनः ।  
यथा यथा प्रभावत्या मनस्तत्र भवेत् स्थितम् ॥ ४८ ॥  
वृत्तान्तश्चानुदिवसं प्रदेयो मम सर्वथा ।  
द्वारवत्यां च कृष्णस्य भ्रातुर्मम यवीयसः ॥ ४९ ॥  
तावद्यत्नश्च कर्तव्यः प्रद्युम्नो यावदात्मवित् ।  
पर्यावर्तेद् वरारोहां वज्रनाभसुतां विभुः ॥ 2.91.५० ॥  
अवध्यास्ते तु देवानां ब्रह्मणो वरदर्पिताः ।  
देवपुत्रैर्हि हन्तव्याः प्रद्युम्नप्रमुखैर्युधि ॥ ५१ ॥  
नटो दत्तवरस्तस्य वेषमास्थाय यादवाः ।  
प्रद्युम्नाद्या गमिष्यन्ति वज्रनाभविनाशनाः ॥ ५२ ॥  
एतच्च सर्वं कर्तव्यमन्यच्च सर्वमेव हि ।  
प्राप्तकालं विधातव्यमस्माकं प्रियकाम्यया ॥ ५३ ॥  
प्रवेशस्तत्र देवानां नास्ति हंसाः कथंचन ।  
वज्रनाभेप्सिते तत्र प्रदेशे खलु सर्वथा ॥ ५४ ॥  
  
इति श्रीमहाभारते खिलभागे हरिवंशे विष्णुपर्वणि वज्रनाभवधे एकनवतितमोऽध्यायः ॥ ९१ ॥