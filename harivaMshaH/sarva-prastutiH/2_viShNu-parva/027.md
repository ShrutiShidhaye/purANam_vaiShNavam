+++
title = "०२७"

+++
वैशम्पायन उवाच  
ते तु युङ्क्त्वा रथवरं सर्व एवामितौजसः ।  
कृष्णेन सहिताः प्रायंस्तथा संकर्षणेन च ॥ १ ॥  
आसेदुस्ते पुरीं रम्यां मथुरां कंसपालिताम् ।  
विविशुस्ते पुरीं रम्यां काले रक्तदिवाकरे ॥ २ ॥  
तौ तु स्वभवनं वीरौ कृष्णसंकर्षणावुभौ ।  
प्रवेशितौ बुद्धिमता ह्यक्रूरेणार्कवर्चसौ ॥ ३ ॥  
तावाह वरवर्णाभौ भीतो दानपतिस्तदा ।  
त्यक्तव्या तात गमने वसुदेवगृहे स्पृहा ॥ ४ ॥  
युवयोर्हि कृते वृद्धः कंसेन स निरस्यते ।  
भर्त्स्यते च दिवा रात्रौ नेह स्थातव्यमित्यपि ॥ ५ ॥  
तद् युवाभ्यां हि कर्तव्यं पित्रर्थं सुखमुत्तमम् ।  
यथा सुखमवाप्नोति तद् वै कार्यं हितान्वितम् ॥ ६ ॥  
तमुवाच ततः कृष्णो यास्यावावामतर्कितौ ।  
प्रेक्षन्तौ मथुरां वीर राजमार्गं च धार्मिक ।  
तस्यैव तु गृहं साधो गच्छावो यदि मन्यसे ॥ ७ ॥  
वैशम्पायन उवाच  
अक्रूरोऽपि नमस्कृत्य मनसा कृष्णमव्ययम् ।  
जगाम कंसपार्श्वं तु प्रहृष्टेनान्तरात्मना ॥ ८ ॥  
अनुशिष्टौ च तौ वीरौ प्रस्थितौ प्रेक्षकावुभौ ।  
आलानाभ्यामिवोन्मुक्तौ कुञ्जरौ युद्धकाङ्क्षिणौ ॥ ९ ॥  
तौ तु मार्गगतं दृष्ट्वा रजकं रङ्गकारकम् ।  
अयाचेतां ततस्तौ तु वासांसि रुचिराणि वै ॥ 2.27.१० ॥  
रजकः स तु तौ प्राह युवां कस्य वनेचरौ ।  
राजवासांसि यौ मौढ्याद् याचेथां निर्भयावुभौ ॥ ११॥  
अहं कंसस्य वासांसि नानादेशोद्भवानि वै ।  
कामरागाणि शतशो रञ्जयामि विशेषतः ॥ १२ ॥  
युवां कस्य वने जातौ मृगैः सह विवर्द्धितौ ।  
जातरागाविदं दृष्ट्वा रक्तमाच्छादनं बहु ॥ १३॥  
अहो वां जीवितं त्यक्तं यौ भवन्ताविहागतौ ।  
मूर्खौ प्राकृतविज्ञानौ वासो याचितुमिच्छतः ॥ १४ ॥  
तस्मै चुकोप वै कृष्णो रजकायाल्पमेधसे ।  
प्राप्तारिष्टाय मूर्खाय सृजते वाङ्मयं विषम् ॥ १५ ॥  
तलेनाशनिकल्पेन स तं मूर्द्धन्यताडयत् ।  
स गतासुः पपातोर्व्यां रजको व्यस्तमस्तकः ॥ १६ ॥  
तं हतं परिदेवन्त्यो भार्यास्तस्य विचुक्रुशुः ।  
त्वरितं मुक्तकेशश्च जग्मुः कंसनिवेशनम् ॥ १७ ॥  
तावप्युभौ सुवसनौ जग्मतुर्माल्यकारणात् ।  
वीथीमाल्यापणानां वै गन्धाघ्रातौ द्विपाविव ॥ १८ ॥  
गुणको नाम तत्रासीन्माल्यवृत्तिः प्रियंवदः ।  
प्रभूतमाल्यापणवाँल्लक्ष्मीवान् प्रियदर्शनः ॥ १९ ॥  
तं कृष्णः श्लक्ष्णया वाचा माल्यार्थमभिसृष्टया ।  
देहीत्युवाच तत्काले मालाकारमकातरम् ॥ 2.27.२० ॥  
ताभ्यां प्रीतो ददौ माल्यं प्रभूतं माल्यजीवनः ।  
भवतोः स्वमिदं चेति प्रोवाच प्रियदर्शनौ ॥ २१ ॥  
प्रीतः सुमनसा कृष्णो गुणकाय वरं ददौ ।  
श्रीस्त्वां मत्सम्भवा सौम्य घनौघैरभिपत्स्यते ॥ २२ ॥  
स लब्ध्वा वरमव्यग्रो माल्यवृत्तिरधोमुखः ।  
कृष्णस्य पतितो मूर्ध्ना प्रतिजग्राह तं वरम् ॥ २३ ॥  
यक्षाविमाविति तदा स मेने माल्यजीवकः ।  
स भृशं भयसंविग्नो नोत्तरं प्रत्यपद्यत ॥ २४ ॥  
वसुदेवसुतौ तौ च राजमार्गगतावुभौ ।  
कुब्जां ददृशतुर्भूयः सानुलेपनभाजनाम् ॥ २५ ॥  
तामाह कृष्णः कुब्जेति कस्येदमनुलेपनम् ।  
नयस्यम्बुजपत्राक्षि क्षिप्रमाख्यातुमर्हसि ॥ २६ ॥  
सस्मिता सम्मुखी भूत्वा प्रत्युवाचाम्बुजेक्षणम्।  
कृष्णं जलदगम्भीरं विद्युत्कुटिलगामिनी ॥ २७ ॥  
राज्ञः स्नानगृहं यामि तद् गृहाणानुलेपनम् ॥  
दृष्ट्वैव त्वारविन्दाक्ष विस्मितास्मि वरानन ॥ २८ ॥  
यत्त्वमिच्छसि मे वीर त्वं गृहाणानुलेपनम् ।  
स्थितास्म्यागच्छ भद्रं ते हृदयस्यासि मे प्रियः ॥२९॥  
कुतश्चागम्यते सौम्य यन्मां त्वं नावबुध्यसे ।  
महाराजस्य दयितां नियुक्तामनुलेपने ॥ 2.27.३० ॥  
तामुवाच हसन्तीं तु कृष्णः कुब्जामवस्थिताम्।  
आवयोर्गात्रसदृशं दीयतामनुलेपनम् ॥३१॥  
वयं हि देशातिथयो मल्लाः प्राप्ता वरानने ।  
द्रष्टुं धनुर्महद् दिव्यं राष्ट्रे चैव महर्द्धिमत् ॥ ३२ ॥  
प्रत्युवाचाथ सा कृष्णं प्रियोऽसि मम दर्शने ।  
राजार्हमिदमव्यग्रं तद् गृहाणानुलेपनम् ॥ ३३ ॥  
तावुभावनुलिप्ताङ्गौ चारुगात्रौ विरेजतुः ।  
तीर्थगौ पङ्कदिग्धाङ्गौ यमुनायां यथा वृषौ ॥ ३४ ॥  
तां च कुब्जां स्थगोर्मध्ये द्व्यङ्गुलेनाग्रपाणिना ।  
शनैः सम्पीडयामास कृष्णो लीलाविधानवित् ॥३५॥  
सा च मग्नं स्थगुं मत्वा स्वायताङ्गी शुचिस्मिता ।  
जहासोच्चैः स्तनतटी ऋजुयष्टिर्लता यथा ॥३६।  
प्रणयाच्चापि कृष्णं सा बभाषे मत्तकाशिनी ।  
क्व यास्यसि मया रुद्धः कान्त तिष्ठ गृहाण माम् ॥३७॥  
तौ जातहासावन्योन्यं सतलाक्षेपमव्ययौ ।  
वीक्षमाणौ प्रहसितौ कुब्जायाः श्रुतविस्तरौ ॥ ३८ ।  
कृष्णस्तु कुब्जां कामार्तां सस्मितं विससर्ज ह ।  
ततस्तौ कुब्जया मुक्तौ प्रविष्टौ राजसंसदम् ॥३९।  
तावुभौ व्रजसंवृद्धौ गोपवेषविभूषितौ ।  
गूढचेष्टाननौ भूत्वा प्रविष्टौ नृपवेश्म तत् ॥ 2.27.४० ॥  
धनुःशालां गतौ तत्र बालावपरितर्कितौ ।  
हिमवद्वनसम्भूतौ सिंहाविव मदोत्कटौ ॥ ४१ ॥  
दिदृक्षन्तौ महत्तत्र धनुरायोगभूषितम् ।  
पप्रच्छतुश्च तौ वीरावायुधागारिकं तदा ॥ ४२॥  
भोः कंसधनुषां पाल श्रूयतामावयोर्वचः ।  
कतरत्तद् धनुः सौम्य महोऽयं यस्य वर्तते ॥ ४३॥  
आयोगभूतं कंसस्य दर्शयस्व यदीच्छसि ।  
स तयोर्दर्शयामास तद् धनुः स्तम्भसंनिभम् ॥ ४४ ॥  
अनारोप्यमसम्भेद्यं देवैरपि सवासवैः ।  
तद् गृहीत्वा तदा कृष्णस्तोलयामास वीर्यवान् ॥४५॥  
दोर्भ्यो कमलपत्राक्षः प्रहृष्टेनान्तरात्मना ।  
तोलयित्वा यथाकामं तद् धनुर्दैत्यपूजितम् ॥ ४६ ॥  
आरोपयामास बली नामयामास चासकृत् ।  
आनाम्यमानं कृष्णेन प्रकर्षादुरगोपमम् ॥ ४७  
द्विधाभूतमभून्मध्ये धनुरायोगभूषितम् ।  
भङ्क्त्या तु तद् धनुःश्रेष्ठं कृष्णस्त्वरितविक्रमः ।  
निश्चक्राम महावेगः स च संकर्षणो युवा ॥४८॥  
धनुषो भङ्गनादेन वायुनिर्घोषकारिणा ।  
चचालान्तःपुरं सर्वं दिशश्चैव पुपूरिरे ॥ ४९ ॥  
निर्गम्य त्वायुधागाराज्जग्मतुर्गोपसंनिधौ ।  
वेगेनायुधपालस्तु गच्छन् सम्भ्रान्तमानसः ॥ 2.27.५० ॥  
समीपं नृपतेर्गत्वा काकोच्छ्वासोऽभ्यभाषत ।  
श्रूयतां मम विज्ञाप्यमाश्चर्यं धनुषो गृहे ॥ ५१ ॥  
निर्वृत्तमस्मिन् काले यज्जगतः सम्भ्रमोपमम् ।  
नरौ कस्याप्यसदृशौ शिखाविततमूर्द्धजौ ॥ ५२ ॥  
नीलपीताम्बरधरौ पीतश्वेतानुलेपनौ ।  
तावन्तःपुरमज्ञातौ प्रविष्टौ कामवेषिणौ ॥ ५३ ॥  
देवपुत्रोपमौ वीरौ बालाविव हुताशनौ ।  
स्थितौ धनुर्गृहे सौम्यौ सहसा खादिवागतौ ।  
मया दृष्टौ परिव्यक्तं रुचिराच्छादनस्रजौ ॥ ५४ ॥  
तयोरेकस्तु पद्माक्षः श्यामः पीताम्बरस्रजः ।  
जग्राह तद् धनूरत्नं दुर्ग्राह्यं दैवतैरपि ॥ ५५ ॥  
तत् स बालो महच्चापं बलाद् यन्त्रमिवायसम् ।  
आरोपयित्वा वेगेन नामयामास लीलया ॥ ५६ ।  
आकृष्यमाणं तत् तेन विबाणं बाहुशालिना ।  
मुष्टिदेशे विकूजित्वा द्विधाभूतमभज्यत ॥ ५७ ॥  
ततः प्रचलिता भूमिर्नैव भाति च भास्करः ।  
धनुषो भङ्गनादेन भ्रमतीव नभस्तलम् ॥ ५८ ॥  
तदद्भुतं महद् दृष्ट्वा विस्मयं परमं गतः ।  
भयाद् भयदशत्रुभ्यस्तदिहाख्यातुमागतः ॥ ५९ ॥  
न जानामि महाराज कौ तावमितविक्रमौ ।  
एकः कैलाससंकाश एकोऽञ्जनगिरिप्रभः ॥ 2.27.६० ॥  
स तु तञ्चापरत्नं वै भङ्क्त्वा स्तम्भमिव द्विपः ।  
निष्पपातानिलगतिः सानुगोऽमितविक्रमः ।  
अगमत्तं द्विधा कृत्वा न जाने कोऽप्यसौ नृप ॥ ६१॥  
श्रुत्वैव धनुषो भङ्गं कंसो विदितविस्तरः ।  
विसृज्यायुधपालं वै प्रविवेश गृहोत्तमम् ॥ ६२ ॥  
इति श्रीमहाभारते खिलभागे हरिवंशे विष्णुपर्वणि कंसधनुर्भङ्गे सप्तविंशोऽध्यायः ॥ २७ ॥