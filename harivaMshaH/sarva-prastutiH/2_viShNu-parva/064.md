+++
title = "०६४"

+++
वैशम्पायन उवाच  
निहत्य नरकं भौमं वासवोपमविक्रमम् ।  
वासवावरजो विष्णुर्ददर्श नरकालयम् ॥ १ ॥  
अथार्थगृहमासाद्य नरकस्य जनार्दनः ।  
ददर्श धनमक्षय्यं रत्नानि विविधानि च ॥ २ ॥  
मणिमुक्ताप्रवालानि वैदूर्यस्य च संचयान् ।  
मासारगल्वकूटानि तथा वज्रस्य संचयान् ॥ ३ ॥  
जाम्बूनदमयान्यस्य शातकुम्भमयानि च ।  
प्रदीप्तज्वलनाभानि शीतरश्मिनिभानि च ॥ ४ ॥  
शयनानि महार्हाणि तथा सिंहासनानि च ।  
हिरण्यदण्डरुचिरं शीतरश्मिसमप्रभम् ॥ ५ ॥  
ददर्श तन्महच्छत्रं वर्षमाणमिवाम्बुदम्।  
जातरूपस्य शुभ्रस्य धाराः शतसहस्रशः ॥ ६ ॥  
वरुणादाहृतं पूर्वं नरकेणेति नः श्रुतम्।  
यावद्रत्नं गृहे दृष्टं नरकस्य धनं बहु ॥ ७ ॥  
नैव राज्ञः कुबेरस्य न शक्रस्य यमस्य च ।  
रत्नसंनिचयस्तादृग् दृष्टपूर्वो न च श्रुतः ॥ ८ ॥  
हते भौमे निसुन्दे च हयग्रीवे च दानवे ।  
उपानिन्युस्ततस्तानि रत्नान्यन्तःपुराणि च ॥ ९ ॥  
दानवा हतशिष्टा ये कोशसंचयरक्षिणः ।  
केशवाय महार्हाणि यान्यर्हति जनार्दनः ॥ 2.64.१० ॥  
दैत्या ऊचुः  
इमानि मणिरत्नानि विविधानि बहूनि च ।  
भीमरूपाश्च मातङ्गाः प्रवालविकृताः कुथाः ॥ ११ ॥  
हेमसूत्रा महाकक्षाश्चापतोमरशालिनः ।  
रुचिराभिः पताकाभिः शबला रुचिरांकुशाः ॥ १२ ॥  
ते च विंशतिसाहस्रा द्विस्तावत्यः करेणवः ।  
अष्टौ शत सहस्राणि देशजाश्चोत्तमा हयाः ॥ १३ ॥  
गोषु चापि कृतो यावान् कामस्तव जनार्दन ।  
तावतीः प्रापयिष्यामो वृष्ण्यन्धकनिवेशनम् ॥ १४ ॥  
आविकानि च सूक्ष्माणि शयनान्यासनानि च ।  
कामव्याहारिणश्चैव पक्षिणः प्रियदर्शनाः ॥ १५ ॥  
नन्दनागुरुकाष्ठानि तथा कालीयकान्यपि ।  
वसु यत् त्रिषु लोकेषु धर्मेणाधिगतं तव ।  
प्रापयिष्याम तत् सर्व वृष्ण्यन्धकनिवेशनम् ॥ १६ ॥  
देवगन्धर्वरत्नानि पन्नगानां च यद् वसु ।  
तानि सर्वाणि सन्तीह नरकस्य निवेशने ॥ १७ ॥  
वैशम्पायन उवाच  
तच्च सर्वं हृषीकेशः परिगृह्य परीक्ष्य च ।  
सर्वमाहारयामास दानवैर्द्वारकां पुरीम् ॥ १८ ॥  
ततस्तद् वारुणं छत्रं स्वयमुत्क्षिप्य माधवः ।  
हिरण्यवर्षं वर्षन्तमारुरोह विहङ्गमम् ॥ १९ ॥  
गरुडं पतगश्रेष्ठं मूर्तिमन्तमिवाम्बुदम् ।  
ततोऽभ्ययाद् गिरिश्रेष्ठमभितो मणिपर्वतम् ॥ 2.64.२० ॥  
तत्र पुण्या वयुर्वाता ह्यभवंश्चामलाः प्रभाः ।  
मणीनां हेमवर्णानामभिभूय दिवाकरम् ॥ २१ ॥  
तत्र वैदूर्यवर्णानि ददर्श मधुसूदनः ।  
सतोरणपताकानि द्वाराणि शरणानि च ॥ २२ ॥  
विद्युद्ग्रथितमेघाभः प्रबभौ मणिपर्वतः ।  
हेमचित्रवितानैश्च प्रासादैरुपशोभितः ॥ २३ ॥  
तत्र ता वरहेमाभा ददर्श मधुसूदनः ।  
गन्धर्वसुरमुख्यानां प्रिया दुहितरस्तथा ॥ २४ ॥  
ददर्श पृथुलश्रोणीः संरुद्धा गिरिकन्दरे ।  
नरकेण समानीता रक्ष्यमाणाः समन्ततः ॥ २५ ॥  
त्रिविष्टपसमे देशे तिष्ठन्तीरपराजिताः ।  
निर्विशन्त्यो यथा देव्यः सुखिन्यः कामवर्जिताः ॥ २६ ॥  
परिवव्रुर्महाबाहुमेकवेणीधराः स्त्रियः ।  
सर्वाः काषायवासिन्यः सर्वाश्च नियतेन्द्रियाः ॥ २७ ॥  
व्रतोपवासतन्वङ्ग्यः काङ्क्षन्त्यः कृष्णदर्शनम्।  
समेत्य यदुसिंहस्य सर्वाश्चक्रुः स्त्रियोऽञ्जलीन्॥ २८ ॥  
नरकं निहतं ज्ञात्वा मुरं चैव महासुरम्।  
हयग्रीवं निसुन्दं च ताः कृष्णं पर्यवारयन् ॥ २९ ॥  
ये चासां रक्षिणो वृद्धा दानवा यदुनन्दनम् ।  
कृताञ्जलिपुटाः सर्वे प्रणिपेतुर्वयोऽधिकाः ॥ 2.64.३० ॥  
तासां परमनारीणामृषभाक्षं निरीक्ष्य तम्।  
सर्वासामेव संकल्पः पतित्वेनाभवत् ततः ॥ ३१ ॥  
तस्य चन्द्रोपमं वक्त्रं निरीक्ष्य मुदितेन्द्रियाः ।  
सम्प्रहष्टा महाबाहुमिदं वचनमब्रुवन् ॥ ३२ ॥  
सत्यं च यत्पुरा वायुरिहास्मान्वाक्यमब्रवीत् ।  
सर्वभूतमतिज्ञश्च देवर्षिरपि नारदः ॥ ३३ ॥  
विष्णुर्नारायणो देवः शङ्खचक्रगदासिभृत् ।  
स भौमं नरकं हत्वा भर्ता च भविता स वः ॥ ३४ ॥  
सुप्रियं बत पश्यामश्चिरश्रुतमरिंदमम्।  
दर्शनेन कृतार्था हि वयमद्य महात्मनः ॥ ३५ ॥  
ततस्ताः सान्त्वयामास प्रमदा वासवानुजः ।  
सर्वाः कमलपत्राक्षीर्दृष्ट्वा चोवाच माधवः ॥ ३६ ॥  
यथार्हतः पूजयित्वा समाभाष्य च केशवः ।  
यानैः किङ्करसंयुक्तैरुवाह मधुसूदनः ॥ ३७ ॥  
किङ्कराणां सहस्राणि रक्षसां वातरंहसाम् ।  
शिबिकां वहतां तत्र निर्घोषः सुमहानभूत् ॥ ३८ ॥  
तस्य पर्वतराजस्य शृङ्गं यत् परमार्चितम् ।  
विमलार्केन्दुसंकाशं मणिकाञ्चनतोरणम् ॥ ३९ ॥  
सपक्षिगणमातङ्गं समृगव्यालपादपम् ।  
शाखामृगगणाकीर्णं सुप्रस्तरशिलातलम् ॥ 2.64.४० ॥  
न्यंकुभिश्च वराहैश्च रुरुभिश्च निषेवितम् ।  
सप्रपातं महासानुं विचित्रशिखरद्रुमम् ॥ ४१ ॥  
अत्यद्भुतमचिन्त्यं च मृगवृन्दविलोडितम् ।  
जीवञ्जीवकसंघैश्च बर्हिभिश्च निनादितम् ॥ ४२ ॥  
तदप्यतिबलो विष्णुर्दोर्भ्यामुत्पाट्य भासुरम् ।  
आरोपयामास बली गरुडे पक्षिणां वरे ॥ ४३ ॥  
मणिपर्वतशृङ्गं च सभार्यं च जनार्दनम् ।  
उवाह लीलया पक्षी गरुडः पततां वरः ॥ ४४ ॥  
स पक्षवलविक्षेपैर्हिमाद्रिशिखरोपमः ।  
दिक्षु सर्वासु संह्रादं जनयामास पक्षिराट् ॥ ४५ ॥  
आरुजन् पर्वताग्राणि पादपांश्च समुत्क्षिपन् ।  
संजहार महाभ्राणि विजहार च कानिचित् ॥ ४६॥  
विषयं समतिक्रम्य देवयोश्चन्द्रसूर्ययोः ।  
ययौ वातजवः पक्षी जनार्दनवशे स्थितः ॥ ४७ ॥  
स मेरुगिरिमासाद्य देवगन्धर्वसेवितम् ।  
देवसद्मानि सर्वाणि ददर्श मधुसूदनः ॥ ४८ ॥  
विश्वेषां मरुतां चैव साध्यानां च नराधिप ।  
भ्राजमानान्यतिक्रामन्नश्विनोश्च परंतप ॥ ४९ ॥  
प्राप्य पुण्यतमांल्लोकान् देवलोकमरिंदमः ।  
शक्रसद्म समासाद्य प्रविवेश जनार्दनः ॥ 2.64.५० ॥  
अवतीर्य स तार्क्ष्यात् तु ददर्श विबुधाधिपम् ।  
प्रीतश्चैवाभ्यनन्दत् तं देवराजः शतक्रतुः ॥ ५१ ॥  
प्रादाय कुण्डले दिव्ये ववन्दे तं तदाच्युतः ।  
सभार्यो विबुधश्रेष्ठं नरश्रेष्ठो जनार्दनः ॥ ५२ ॥  
अर्चितो देवराजेन रत्नैश्च प्रतिपूजितः ।  
सत्यभामा च पौलोम्या यथावदभिनन्दिता ॥ ५३॥  
वासवो वासुदेवश्च जग्मतुः सहितौ तदा ।  
अदित्या भवनं दिव्यं देवमातुर्महर्द्धिमत् ॥ ५४ ॥  
तत्रादितिमुपास्यन्तीमप्सरोभिः समन्ततः ।  
ददृशाते महात्मानौ महाभागां तपोऽन्विताम् ॥ ५५ ॥  
ततस्ते कुण्डले दिव्ये प्रादाददितिनन्दनः ।  
ववन्दे तां शचीभर्ता मातरं स्वां पुरंदरः ॥ ५६ ॥  
जनार्दनं पुरस्कृत्य कर्म चैव शशंस तत्।  
अदितिस्तौ सुतौ प्रीत्या परिष्वज्याभिनन्द्य च ॥ ५७ ॥  
आशीर्भिरनुकूलाभिरुभावप्यवदत् तदा ।  
पौलोमी सत्यभामा च प्रीत्या परमया युते ॥ ५८ ॥  
अगृह्णीतां वरार्हाया देव्यास्ते चरणौ शुभौ ।  
ते चाप्यभ्यवदत् प्रेम्णा देवमाता यशस्विनी ॥ ५९ ॥  
यथावदब्रवीच्चैव जनार्दनमिदं वचः ।  
अधृष्यः सर्वभूतानामवध्यश्च भविष्यसि ॥ 2.64.६० ॥  
यथैव देवराजोऽयमजितो लोकपूजितः ।  
भवत्वियं वरारोहा नित्यं च प्रियदर्शना ॥ ६१ ॥  
सर्वलोकेषु विख्याता दिव्यगन्धा मनोरमा ।  
सत्यभामोत्तमा स्त्रीणां सुभगा स्थिरयौवना ॥ ६२ ॥  
जरां न यास्यति वधूर्यावत्त्वं कृष्ण मानुषः ।  
एवमभ्यर्चितः कृष्णो देवमात्रा महाबलः ॥ ६३ ॥  
देवराजाभ्यनुज्ञातो रत्नैश्च प्रतिपूजितः ।  
वैनतेयं समारुह्य सहितः सत्यभामया ॥ ६४ ॥  
देवाक्रीडं परिक्रामन् पूज्यमानं सुरर्षिभिः ।  
स ददर्श महाबाहुराक्रीडे वासवस्य ह ॥ ६५ ॥  
दिव्यभभ्यर्चितं देवैः पारिजातं महाद्रुमम् ।  
नित्यपुष्पधरं दिव्यं पुण्यगन्धमनुत्तमम् ॥ ६६ ॥  
यमासाद्य जनः सर्वो जातिं स्मरति पौर्विकीम् ।  
संरक्ष्यमाणं देवैस्तं प्रसह्यामितविक्रमः ॥ ६७ ॥  
उत्पाट्यारोपयामास विष्णुस्तं गरुडोपरि ।  
सोऽपश्यत्सत्यभामा च दिव्यमप्सरसां गणम् ॥६८॥  
पृष्ठतः सत्यभामा च दिव्या योषा च वीक्षिता ।  
प्रायात् ततो द्वारवतीं वायुजुष्टेन वै पथा ॥ ६९ ॥  
श्रुत्वा तं देवराजस्तु कर्म कृष्णस्य तत् तदा ।  
अनुमेने महाबाहुः कृतकर्मेति चाब्रवीत् ॥ 2.64.७० ॥  
स पूज्यमानस्त्रिदशैः सप्तर्षिगणसंस्तुतः ।  
प्रतस्थे द्वारकां कृष्णो देवलोकादरिंदमः ॥ ७१ ॥  
सोऽभिपत्य महाबाहुर्दीर्घमध्वानमल्पवत्।  
पूजितो देवराजेन ददृशे यादवीं पुरीम् ॥ ७२ ॥  
तथा कर्म महत्कृत्वा भगवान् वासवानुजः ।  
उपायाद् द्वारकां कृष्णः श्रीमान् गरुडवाहनः ॥ ७३ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे द्वारकाप्रवेशे चतुःषष्टितमोऽध्यायः ॥ ६४ ॥