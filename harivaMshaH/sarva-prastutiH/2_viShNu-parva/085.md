+++
title = "०८५"

+++
वैशम्पायन उवाच  
रुद्धेषु भूमिपालेषु सानुगेषु विशाम्पते ।  
आविवेशासुरांश्चाथ कश्मलं जनमेजय ॥ १ ॥  
दिशः प्रतस्थुस्ते वीरा वध्यमानाः समन्ततः ।  
कृष्णानन्तप्रभृतिभिर्यदुभिर्युद्धदुर्मदैः ॥ २ ॥  
निकुम्भस्तानथोवाच रुषितो दानवोत्तमः ।  
भित्त्वा प्रतिज्ञां किं मोहाद्भयार्ता यात विह्वलाः ॥ ३ ॥  
हीनप्रतिज्ञाः काँल्लोकान् प्रयास्यथ पलायिताः ।  
अगत्वापचितिं युद्धे ज्ञातीनां कृतनिश्चयाः ॥ ४ ॥  
फलं जित्वेह भोक्तव्यं रिपून् समरकर्कशान् ।  
हतेन चापि शूरेण वस्तव्यं त्रिदिवे सुखम् ॥ ५ ॥  
पलायित्वा गृहं गत्वा कस्य द्रक्ष्यथ हे मुखम् ।  
दारान्वक्ष्यथ किं चापि धिग्धिक् किं किं न लज्जथ ॥६॥  
एवमुक्ता निवृत्तास्ते लज्जमाना नृपासुराः ।  
द्विगुणेन च वेगेन युयुधुर्यदुभिः सह ॥ ७ ॥  
उत्सवे युद्धशौण्डानां नानाप्रहरणैर्नृप ।  
ये यान्ति यज्ञवाटं तं तान् निहन्ति धनंजयः ॥ ८ ॥  
यमौ भीमश्च राजा च धर्मपुत्रो युधिष्ठिरः ।  
द्यां प्रयाताञ्जघानैन्द्रिः प्रवरश्च द्विजोत्तमः ॥ ९ ॥  
अथासुरासृक्तोयाढ्या केशशैवलशाद्वला ।  
चक्रकूर्मरथावर्ता गजशैलानुशोभिनी ॥ 2.85.१० ॥  
ध्वजकुन्ततरुच्छन्ना स्तनितोत्क्रुष्टनादिनी ।  
गोविन्दशैलप्रभवा भीरुचित्तप्रमाथिनी ॥ ११ ॥  
असृग्बुद्बुदफेनाढ्या असिमत्स्यतरङ्गिणी ।  
सुस्राव शोणितनदी नदीव जलदागमे ॥ १२ ॥  
तान् दृष्ट्वैव निकुम्भस्तु वर्द्धमानांश्च शात्रवान् ।  
हतान् सर्वान् सहायांश्च वीर्यादेवात्पपात ह ॥ १३ ॥  
स वारितो जयन्तेन प्रवरेण च भारत ।  
शरैः कुलिशसंकाशैर्निकुम्भो रणकर्कशः ॥ १४ ॥  
संनिवृत्याथ दष्टोष्ठः परिघेण दुरासदः ।  
प्रवरं ताडयामास स पपात महीतले ॥ १५ ॥  
ऐन्द्रिस्तं पतितं भूमौ बाहुभ्यां परिषस्वजे ।  
विदित्वा चैव सप्राणं हित्वासुरमभिद्रुतः ॥ १६ ॥  
अभिद्रुत्य निकुम्भं च निस्त्रिंशेन जघान ह ।  
परिघेणापि दैतेयो जयन्तं समताडयत् ॥ १७ ॥  
ततक्ष बहुलं गात्रं निकुम्भस्यैन्द्रिराहवे ।  
स चिन्तयामास तदा वध्यमानो महासुरः ॥ १८ ॥  
कृष्णेन सह योद्धव्यं वैरिणा ज्ञातिघातिना ।  
श्रावयामि किमात्मानमाहवे शक्रसूनुना ॥ १९ ॥  
एवं स निश्चयं कृत्वा तत्रैवान्तरधीयत ।  
जगाम चैव युद्धार्थं यत्र कृष्णो महाबलः ॥ 2.85.२० ॥  
तं दृष्ट्वैरावतस्कन्धमास्थितो बलनाशनः ।  
द्रष्टुमभ्यागतो युद्धं जहृषे सह दैवतैः ॥ २१ ॥  
साधु साध्विति पुत्रं च परितुष्टः स सस्वजे ।  
प्रवरं चापि धर्मात्मा सस्वजे मोहवर्जितम् ॥ २२ ॥  
देवदुन्दुभयश्चापि प्रणेदुर्वासवाज्ञया ।  
जयमानं रणे दृष्ट्वा जयन्तं रणदुर्जयम् ॥ २३ ॥  
ददर्शाथ निकुम्भस्तु केशवं रणदुर्जयम् ।  
अर्जुनेन स्थितं सार्धं यज्ञवाटाविदूरतः ॥ २४ ॥  
स नादं सुमहान् कृत्वा पक्षिराजमताडयत् ।  
परिघेण सुघोरेण बलं सत्यकमेव च ॥ २५ ॥  
नारायणं चार्जुनं च भीमं चाथ युधिष्ठिरम् ।  
यमौ च वासुदेवं च साम्बं कामं च वीर्यवान् ॥ २६ ॥  
युयुधे मायया दैत्यः शीघ्रकारी च भारत ।  
न चैनं ददृशुः सर्वे सर्वशस्त्रविशारदाः ॥ २७ ॥  
यदा तु नैवापश्यस्तं तदा बिल्वोदकेश्वरम् ।  
दध्यौ देवं हृषीकेशः प्रमथानां गणेश्वरम् ॥ २८॥  
ततस्ते ददृशुः सर्वे प्रभावादतितेजसः ।  
बिल्वोदकेश्वरस्याशु निकुम्भं मायिनां वरम् ॥ २९॥  
कैलासशिखराकारं ग्रसन्तमिव धिष्ठितम् ।  
आह्वयन्तं रणे कृष्णं वैरिणं ज्ञातिनाशनम् ॥ 2.85.३०॥  
सत्यगाण्डीव एवाद्य पार्थस्तस्य रथेषुभिः ।  
परिघं चैव गात्रेषु विव्याधैनमथासकृत् ॥ ३१ ॥  
ते बाणास्तस्य गात्रेषु परिघे च जनाधिप ।  
भङ्गाः शिलाशिताः सर्वे निपेतुः कुञ्चिताः क्षितौ ॥३२॥  
विफलानस्त्रयुक्तांस्तान् दृष्ट्वा बाणान्धनंजयः ।  
पप्रच्छ केशवं वीरः किमेतदिति भारत ॥ ३३ ॥  
पर्वतानपि भिन्दन्ति मम वज्रोपमाः शराः ।  
किमिदं देवकीपुत्र विस्मयोऽत्र महान् मम ॥ ३४ ॥  
तमुवाच ततः कृप्णः प्रहसन्निव भारत ।  
महद्भूतं निकुम्भोऽयं कौन्तेय शृणु विस्तरात्॥ ३५ ॥  
पुरा गत्वोत्तरकुरूंस्तपश्चक्रे महासुरः ।  
शतं वर्षसहस्राणां देवशत्रुर्दुरासदः ॥ ३६ ॥  
अथैनं छन्दयामास वरेण भगवान् हरः ।  
स वव्रे त्रीणि रूपाणि न वध्यानि सुरासुरैः ॥ ३७ ॥  
तमुवाच महादेवो भगवान् वृषभध्वजः ।  
मम वा ब्राह्मणानां वा विष्णोर्वा प्रियमाचरन् ॥ ३८ ॥  
भविष्यसि हरेर्वध्यो न त्वन्यस्य महासुर ।  
ब्रह्मण्योऽहं च विष्णुश्च विप्राणां परमा गतिः ॥ ३९ ॥  
स एष सर्वशस्त्राणामवध्यः पाण्डुनन्दन।  
त्रिदेहोऽतिप्रमाथी च वरमत्तश्च दानवः ॥ 2.85.४० ॥  
भानुमत्यापहरणे देहोऽस्यैको हतो मया ।  
अवध्यं षट्पुरं देहमिदमस्य दुरात्मनः ॥४१ ॥  
दितिं शुश्रूषति न्येको देहोऽस्य तपसान्वितः ।  
अन्यस्तु देहो घोरोऽस्य येनावसति षट्पुरम् ॥४२ ।  
एतत् तु सर्वमाख्यातं निकुम्भचरितं मया ।  
त्वरयास्य वधे वीर कथा पश्चाद् भविष्यति ॥ ४३ ॥  
तयोः कथयतोरेवं कृष्णयोरसुरस्तदा ।  
गुहां षट्पुरसंज्ञां तां विवेश रणदुर्जयः ॥ ४४ ॥  
अन्विष्य तस्य भगवान् विवेश मधुसूदनः ।  
तां षट्पुरगुहां घोरां दुर्धर्षां कुरुनन्दन ॥ ४५ ॥  
चन्द्रसूर्यप्रभाहीनां ज्वलन्तीं स्वेन तेजसा ।  
सुखदुःखोष्णशीतानि प्रयच्छन्तीं यथेप्सितम् ॥ ४६ ॥  
तत्र प्रविश्य भगवानपश्यत जनाधिपान् ।  
युयुधे सह घोरेण निकुम्भेन जनाधिप ॥ ४७ ॥  
कृष्णस्यानुप्रविष्टास्तु बलाद्या यादवास्तदा ।  
प्रविष्टाश्च तथा सर्वे पाण्डवास्ते महात्मनः ॥ ४८ ॥  
समेतास्तु प्रविष्टास्ते कृष्णस्यानुमतेन वै ।  
युयुधे स तु कृष्णेन रौक्मिणेयः प्रचोदितः ।  
मानयद् यादवान्सर्वान्यानयं बद्धवान्पुरा ॥ ४९ ॥  
ते मुक्ता रौक्मिणेयेन प्राप्ता यत्र जनार्दनः ।  
प्रहृष्टमनसः सर्वे निकुम्भवधकाङ्क्षिणः ॥ 2.85.५० ॥  
राजानो वीर मुञ्चेति पुनः कामं यथाब्रुवन् ।  
मुमोच चाथ तान्वीरो रौक्मिणेयः प्रतापवान् ॥ ५१ ॥  
अधोमुखमुखाः सर्वे बद्धमौना नराधिपाः ।  
लज्जयाभिप्लुता वीरास्तस्थुर्नष्टश्रियस्तदा ॥ ५२ ॥  
निकुम्भमपि गोविन्दः प्रयतन्तं जयं प्रति ।  
योधयामास भगवान् घोरमात्मरिपुं हरिः ॥ ५३ ॥  
परिघेनाहतः कृष्णो निकुम्भेन भृशं विभो ।  
गदया चापि कृष्णेन निकुम्भस्ताडितो भृशम् ॥ ५४ ॥  
तावुभौ मोहमापन्नौ सुप्रहारहतौ तदा ।  
ततः प्रव्यथितान्दृष्ट्वा पाण्डवांश्चाथ यादवान्॥ ५५ ॥  
जेपुर्मुनिगणास्तत्र कृष्णस्य हितकाम्यया ।  
तुष्टुवुश्च महात्मानं वेदप्रोक्तैस्तथा स्तवैः ॥ ५६ ॥  
ततः प्रत्यागतप्राणो भगवान् केशवस्तदा ।  
दानवश्च पुनर्वीरावुद्यतौ समरं प्रति ॥ ५७ ॥  
वृषभाविव नर्दन्तौ गजाविव च भारत ।  
शालावृकाविव क्रुद्धौ प्रहरन्तौ रणोत्कटौ ॥ ५८ ॥  
अथ कृष्णं तदोवाच नृप वागशरीरिणी ।  
चक्रेण शमयस्यैनं देवब्राह्मणकण्टकम् ॥ ५९ ॥  
इति होवाच भगवान् देवो बिल्वोदकेश्वरः ।  
धर्मं यशश्च विपुलं प्राप्नुहि त्वं महाबल ॥ 2.85.६० ॥  
तथेत्युक्त्वा नमस्कृत्वा लोकनाथः सतां गतिः ।  
सुदर्शनं मुमोचाथ चक्रं दैत्यकुलान्तकम्॥ ६१ ॥  
तन्निकुम्भस्य चिच्छेद शिरः प्रवरकुण्डलम् ।  
नारायणभुजोत्सृष्टं सूर्यमण्डलवर्चसम् ॥ ६२ ॥  
उत्पपात शिरस्तस्य भूमौ ज्वलितकुण्डलम् ।  
मेघमत्तो गिरेः शृङ्गान्मयूर इव भूतले ॥ ६३ ॥  
निकुम्भे निहते तस्मिन् देवो बिल्वोदकेश्वरः ।  
तुतोष च नरव्याघ्र जगत्त्रासकरे विभुः ॥ ६४ ॥  
पपात पुष्पवृष्टिश्च शक्रसृष्टा नभस्तलात् ।  
देवदुन्दुभयश्चैव प्रणेदुररिनाशने ६५ ॥  
ननन्द च जगत्कृत्स्नं मुनयश्च विशेषतः ।  
दैत्यकन्याश्च भगवान् यदुभ्यः शतशो ददौ ॥ ६६ ॥  
क्षत्त्रियाणां च भगवान्सान्त्वयित्वा पुनः पुनः ।  
रत्नानि च विचित्राणि वासांसि प्रवराणि च ॥ ६७ ॥  
रथानां वाजियुक्तानां षट् सहस्राणि केशवः ।  
अददात् पाण्डवेभ्यश्च प्रीतात्मा गदपूर्वजः ॥ ६८ ॥  
तदेव चाथ प्रवरं षट्पुरं पुरवर्द्धनः ।  
द्विजाय ब्रह्मदत्ताय ददौ तार्क्ष्यवरध्वजः ॥ ६९ ॥  
सत्रे समाप्ते च तदा शङ्खचक्रगदाधरः ।  
विसर्जयित्वा तत् क्षत्रं पाण्डवांश्च महाबलः ॥ 2.85.७० ॥  
बिल्वोदकेश्वरस्याथ समाजमकरोत् प्रभुः ।  
मांससूपसमाकीर्णं बह्वन्नं व्यञ्जनाकुलम् ॥ ७१ ॥  
नियुद्धकुशलान् मल्लान् देवो मल्लप्रियस्तदा ।  
योधयित्वा ददौ भूरि वित्तं वस्त्राणि चात्मवान् ॥७२॥  
मातापितृभ्यां सहितो यदुभिश्च महाबलः ।  
अभिवाद्य ब्रह्मदत्तं ययौ द्वारवतीं पुरीम् ॥ ७३ ॥  
स विवेश पुरीं रम्यां हृष्टपुष्टजनाकुलाम् ।  
पुष्पचित्रपथां वीरो वन्द्यमानो नरैः पथि ॥ ७४ ॥  
इमं यः षटपुरवधं विजयं चक्रपाणिनः ।  
शृणुयाद् वा पठेद् वापि युद्धे जयमवाप्नुयात्॥ ७५॥  
अपुत्रो लभते पुत्रमधनो लभते धनम् ।  
व्याधितो मुच्यते रोगी बद्धश्चाप्यथ बन्धनात् ॥ ७६ ॥  
इदं पुंसवनं प्रोक्तं गर्भाधानं च भारत ।  
श्राद्धेषु पठितं सम्यगक्षय्यकरणं स्मृतम् ॥ ७७ ॥  
इदममरवरस्य भारते प्रथितबलस्य जयं महात्मनः ।  
सततमिह हि यः पठेन्नरः सुगतिमितो व्रजते गतज्वरः ॥ ७८ ॥  
मणिकनकविचित्रपाणिपादो निरतिशयार्कगुणोऽरिहादिनाथः ।  
चतुरुदधिशयश्चतुर्विधात्मा जयति जगत्पुरुषः सहस्रनामा ॥७९ ॥  
इति श्रीमहाभारते खिलभागे हरिवंशे विष्णुपर्वणि षट्पुरवधे पञ्चाशीतितमोऽध्यायः ॥ ८५ ॥