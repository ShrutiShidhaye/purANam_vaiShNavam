+++
title = "०२३"

+++
वैशम्पायन उवाच  
क्षिप्तं यदुवृषं दृष्ट्वा सर्वे ते यदुपुङ्गवाः ।  
निपीड्य श्रवणान् हस्तैर्मेनिरे तं गतायुषम् ॥ १ ॥  
अन्धकोऽनुद्विग्नमना धैर्यादविकृतं वचः ।  
प्रोवाच वदतां श्रेष्ठः समाजे कंसमोजसा ॥ २ ॥  
अश्लाघ्यो मे मतः पुत्र तवायं वाक्परिश्रमः ।  
अयुक्तो गर्हितः सद्भिर्बान्धवेषु विशेषतः ॥ ३ ॥  
अयादवो यदि भवाञ्छृणु तावद् यदुच्यते ।  
न हि त्वां यादवं वीर बलात्कुर्वन्ति यादवाः ॥ ४ ॥  
अश्लाघ्या वृष्णयः पुत्र येषां त्वमनुशासिता ।  
इक्ष्वाकुवंशजो राजा विनिवृत्तः स्वयं सकृत् ॥ ५ ॥  
भोजो वा यादवो वासि कंसो वासि यथा तथा ।  
सहजं ते शिरस्तात जटी मुण्डोऽपि वा भव ॥ ६ ॥  
उग्रसेनस्त्वयं शोच्यो योऽस्माकं कुलपांसनः ।  
दुर्जातीयेन येन त्वमीदृशो जनितः सुतः ॥ ७ ॥  
न चात्मनो गुणांस्तात प्रवदन्ति मनीषिणः ।  
परेणोक्ता गुणा गौण्यं यान्ति वेदार्थसम्मिताः ॥ ८ ॥  
पृथिव्यां यदुवंशोऽयं निन्दनीयो महीक्षिताम् ।  
बालः कुलान्तकृन्मूढो येषां त्वमनुशासिता ॥ ९ ॥  
असाधुमद्भिर्वाक्यैश्च त्वया साध्विति भाषितैः ।  
न चाप्यासादितं कार्यमात्मा च विवृतः कृतः ॥ 2.23.१० ॥  
गुरोरनवलिप्तस्य मान्यस्य महतामपि ।  
क्षेपणं कः शुभं मन्ये द्विजस्येव वधे कृते ॥ ११ ॥  
मान्याश्चैवाभिगम्याश्च वृद्धास्तात यथाग्नयः ।  
क्रोधो हि तेषां प्रदहेल्लोकानन्तर्गतानपि ॥ १२ ॥  
बुधेन तात दान्तेन नित्यमभ्युच्छ्रितात्मना ।  
धर्मस्य गतिरन्वेष्या मत्स्यस्य गतिरप्स्विव ॥ १३ ॥  
केवलं त्वं तु दर्पेण वृद्धानग्निसमानिह ।  
वचा तुदसि मर्मघ्न्या अमन्त्रोक्ता यथाऽऽहुतिः। १४।  
वसुदेवं च पुत्रार्थे यदिमं परिगर्हसि ।  
तत्र मिथ्या प्रलापं ते निन्दामि कृपणं वचः ॥ १५ ॥  
दारुणे च पिता पुत्रे नैव दारुणतां व्रजेत् ।  
पुत्रार्थं ह्यापदः कष्टाः पितरः प्राप्नुवन्ति हि ॥ १६ ॥  
छादितो वसुदेवेन यदि पुत्रः शिशुस्तदा ।  
मन्यसे यद्यकर्तव्यं तत् पृच्छ पितरं स्वकम् ॥ १७ ॥  
गर्हता वसुदेवं च यदुवंशं च निन्दता ।  
त्वया यादवपुत्राणां वैरजं विषमर्जितम् ॥ १८ ॥  
अकर्तव्यं यदि कृतं वसुदेवेन पुत्रजम् ।  
किमर्थमुग्रसेनेन शिशुस्त्वं न विनाशितः ॥ १९ ॥  
पुन्नाम्नो नरकात्पुत्रो यस्मात्त्राता पितॄंस्तदा ।  
तस्माद् ब्रुवन्ति पुत्रेति पुत्रं धर्मविदो जनाः ॥ 2.23.२० ॥  
जात्यां हि यादवः कृष्णः स च संकर्षणो युवा।  
त्वं चापि विधृतस्ताभ्यां जातवैरेण चेतसा ॥ २१ ॥  
उद्धृतानीह सर्वेषां यदूनां हृदयानि वै ।  
वसुदेवे त्वयाऽऽक्षिप्ते वासुदेवे च कोपिते ॥ २२ ॥  
कृष्णे च भवतो द्वेष्ये वसुदेवविगर्हणात् ।  
शंसन्ति चेमानि भयं निमित्तान्यशुभानि ते ॥ २३ ॥  
सर्पाणां दर्शनं तीव्रं दुःस्वप्नानां निशाक्षये ।  
पुर्या वैधव्यशंसीनि कारणैरनुमीमहे ॥ २४ ॥  
एष घोरोग्रहः स्वातीमुल्लिखन् खे गभस्तिभिः ।  
वक्रमङ्गारकश्चक्रे चित्रायां घोरदर्शनः ॥ २५ ॥  
बुधेन पश्चिमा संध्या व्याप्ता घोरेण तेजसा ।  
वैश्वानरपथे शुक्रो ह्यतिचारं चचार ह ॥ २६ ॥  
केतुना धूमकेतोस्तु नक्षत्राणि त्रयोदश ।  
भरण्यादीनि भिन्नानि नानुयान्ति निशाकरम् ॥ २७ ॥  
प्राक्संध्या परिघग्रस्ता भाभिर्बाधति भास्करम्।  
प्रतिलोमं च यान्त्येव व्याहरन्तो मृगद्विजाः ॥ २८ ॥  
शिवा स्मशानान्निष्क्रम्य निःश्वासाङ्गारवर्षिणी।  
उभे संध्ये पुरीं घोरा पर्येति बहु वाशती ॥ २९ ॥  
उल्का निर्घातनादेन पपात धरणीतले ।  
चलत्यपर्वणि मही गिरीणां शिखराणि च ॥ 2.23.३० ॥  
त्रस्तः स्वर्भानुना सूर्यो दिवा नक्तमजायत ।  
धूमोत्पातैर्दिशो व्याप्ताः शुष्काशनिसमाहताः ॥ ३१ ॥  
प्रस्रवन्ति घना रक्तं साशनिस्तनयित्नवः ।  
चलिता देवताः स्थानात्त्यजन्ति विहगा नगान् ॥३२॥  
यानि राजविनाशाय दैवज्ञाः कथयन्ति ह ।  
तानि सर्वाणि पश्यामो निमित्तान्यशुभानि वै ॥ ३३ ॥  
त्वं चापि स्वजनद्वेषी राजधर्मपराङ्मुखः ।  
अनिमित्तागतक्रोधः संनिकृष्टभयो ह्यसि ॥ ३४ ॥  
यस्त्वं देवोपमं वृद्धं वसुदेवं वसूपमम् ।  
मोहात् क्षिपसि दुर्बुद्धे कुतस्ते शान्तिरात्मनः ॥ ३५ ॥  
त्वद्गतो यो हि नः स्नेहस्तं त्यजामोऽद्य वै वयम् ।  
अहितं स्वस्य वंशस्य न त्वां क्षणमुपास्महे ॥ ३६ ॥  
स हि दानपतिर्धन्यो यो द्रक्ष्यति वने गतम् ।  
पुण्डरीकविशालाक्षं कृष्णमक्लिष्टकारिणम् ॥ ३७ ॥  
छिन्नमूलो ह्ययं वंशो यदूनां त्वत्कृते कृतः ।  
कृष्णो ज्ञातीन् समानाय्य स संधानं करिष्यति ॥ ३८ ॥  
क्षान्तमेव तवानेन वसुदेवेन धीमता ।  
कालसम्यक्परिज्ञानो ब्रूहि त्वं यद्यदिच्छसि ॥ ३९ ॥  
मह्यं तु रोचते कंस वसुदेवसहायवान् ।  
गच्छ कृष्णस्य निलयं संधिस्तेन च रोचताम् ॥2.23.४०॥  
इति श्रीमहाभारते खिलभागे हरिवंशे विष्णुपर्वणि अन्धकवचने त्रयोविंशोऽध्यायः ॥ २३ ॥