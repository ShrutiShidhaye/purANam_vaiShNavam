+++
title = "१२५"

+++
वैशम्पायन उवाच  
अन्धकारीकृते लोके प्रदीप्ते त्र्यम्बके तथा ।  
न नन्दी नापि च रथो न रुद्रः प्रत्यदृश्यत ॥ १ ॥  
द्विगुणं दीप्तदेहस्तु रोषेण च बलेन च ।  
त्रिपुरान्तकरो बाणं जग्राह स चतुर्मुखम् ॥ २ ॥  
संदधत् कार्मुकं चैव क्षेप्तुकामस्त्रिलोचनः ।  
विज्ञातो वासुदेवेन चित्तज्ञेन महात्मना ॥ ३ ॥  
जृम्भणं नाम सोऽप्यस्त्रं जग्राह पुरुषोत्तमः ।  
हरं संजृम्भयामास क्षिप्रकारी महाबलः ॥ ४ ॥  
सशरः सधनुश्चैव हरस्तेनाशु जृम्भितः ।  
संज्ञां न लेभे भगवान् विजेतासुररक्षसाम् ॥ ५ ॥  
सशरं सधनुष्कं च दृष्ट्वाऽऽत्मानं विजृम्भितम् ।  
बलोन्मत्तोऽथ बाणोऽसौ शर्वं चोदयतेऽसकृत्॥ ६ ॥  
ततो ननाद भूतात्मा स्निग्धगम्भीरया गिरा ।  
प्रध्मापयामास तदा कृष्णः शङ्खं महाबलः ॥ ७॥  
पाञ्चजन्यस्य घोषेण शार्ङ्गविस्फूर्जितेन च ।  
देवं विजृम्भितं दृष्ट्वा सर्वभूतानि तत्रसुः ॥ ८ ॥  
एतस्मिन्नन्तरे तत्र रुद्रस्य पार्षदा रणे ।  
मायायुद्धं समाश्रित्य प्रद्युम्नं पर्यवारयन् ॥ ९ ॥  
सर्वांस्तु निद्रावशगान्कृत्वा मकरकेतुमान् ।  
दानवान् नाशयत् तत्र शरजालेन वीर्यवान् ।  
प्रमाथगणभूयिष्ठांस्तत्र तत्र महाबलान् ॥ 2.125.१० ॥  
ततस्तु जृम्भमाणस्य देवस्याक्लिष्टकर्मणः ।  
ज्वाला प्रादुरभूद्वक्त्राद्दहन्तीव दिशो दश ॥११॥  
ततस्तु धरणीदेवी पीड्यमाना महात्मभिः ।  
ब्रह्माणं विश्वधातारं वेपमानाभ्युपागमत् ॥ १२ ॥  
पृथिव्युवाच  
देवदेव महाबाहो पीड्यामि परमौजसा ।  
कृष्णरुद्रभराक्रान्ता भविष्यैकार्णवा पुनः ॥ १३ ॥  
अविषह्यमिमं भारं चिन्तयस्व पितामह ।  
लघ्वीभूता यथा देव धारयेयं चराचरम् ॥ १४ ॥  
ततस्तु काश्यपीं देवीं प्रत्युवाच पितामहः ।  
मुहूर्तं धारयात्मानमाशु लघ्वी भविष्यसि ॥ १५ ॥  
वैशम्पायन उवाच  
दृष्ट्वा तु भगवान् ब्रह्मा रुद्रं वचनमब्रवीत् ।  
सृष्टो महासुरवधः किं भूयः परिरक्ष्यते ॥ १६ ॥  
न च युद्धं महाबाहो तव कृष्णेन रोचते ।  
न च बुध्यसि कृष्णं त्वमात्मानं तु द्विधा कृतम्॥ १७ ॥  
ततः शरीरयोगाद्धि भगवानव्ययः प्रभुः ।  
प्रविश्य पश्यते कृत्स्नांस्त्रींल्लोकान्सचराचरान्॥ १८ ॥  
प्रविश्य योगं योगात्मा वरांस्ताननुचिन्तयन् ।  
द्वारवत्यां यदुक्तं च तदनुस्मृत्य सर्वशः ।  
जगाद नोत्तरं किंचिन्निवृत्तो ह्यभवत् तदा ॥ १९ ॥  
आत्मानं कृष्णयोनिस्थं पश्यत ह्येकयोनिजम् ।  
ततो निःसृत्य रुद्रस्तु न्यस्तवादोऽभवन्मृधे ॥ 2.125.२० ॥  
ब्रह्माणं चाब्रवीद् रुद्रो न योत्स्ये भगवन्निति ।  
कृष्णेन सह संग्रामे लघ्वी भवतु मेदिनी ॥ २१ ॥  
ततः कृष्णोऽथ रुद्रश्च परिष्वज्य परस्परम् ।  
परां प्रीतिमुपागम्य संग्रामादपजग्मतुः ॥ २२ ॥  
न च तौ पश्यते कञ्चिद्योगिनौ योगमागतौ ।  
एको ब्रह्मा तथा कृत्वा पश्यँल्लोकान्पितामहः ॥ २३ ॥  
उवाचैतत् समुद्दिश्य मार्कण्डेयं सनारदम् ।  
पार्श्वस्थं परिपप्रच्छ ज्ञात्वा वै दीर्घदर्शिनम् ॥ २४ ॥  
पितामह उवाच  
मन्दरस्य गिरेः पार्श्वे नलिन्यां भवकेशवौ ।  
रात्रौ स्वप्नान्तरे ब्रह्मन्मया दृष्टौ हराच्युतौ ॥ २५ ।  
हरं च हरिरूपेण हरिं च हररूपिणम् ।  
शङ्खचक्रगदापाणिं पीताम्बरधरं हरम् ॥ २६॥  
त्रिशूलपट्टिशधरं व्याघ्रचर्मधरं हरिम् ।  
गरुडस्थं चापि हरं हरिं च वृषभध्वजम् ॥ २७॥  
विस्मयो मे महान्ब्रह्मन् दृष्ट्वा तत्परमाद्भुतम् ।  
एतदाचक्ष्व भगवन् याथातथ्येन सुव्रत ॥ २८ ॥  
मार्कण्डेय उवाच  
शिवाय विष्णुरूपाय विष्णवे शिवरूपिणे ।  
यथान्तरं न पश्यामि तेन तौ दिशतः शिवम् ॥ २९ ॥  
अनादिमध्यनिधनमेतदक्षरमव्ययम् ।  
तदेव ते प्रवक्ष्यामि रूपं हरिहरात्मकम् ॥ 2.125.३० ॥  
यो विष्णुः स तु वै रुद्रो यो रुद्रः स पितामहः ।  
एका मूर्तिस्त्रयो देवा रुद्रविष्णुपितामहाः ॥ ३१ ॥  
वरदा लोककर्तारो लोकनाथाः स्वयम्भुवः ।  
अर्धनारीश्वरास्ते तु व्रतं तीव्रं समास्थिताः ॥ ३२ ॥  
यथा जले जलं क्षिप्तं जलमेव तु तद् भवेत् ।  
रुद्रं विष्णुः प्रविष्टस्तु तथा रुद्रमयो भवेत् ॥ ३३ ॥  
अग्निमग्निः प्रविष्टस्तु अग्निरेव यथा भवेत् ।  
तथा विष्णुं प्रविष्टस्तु रुद्रो विष्णुमयो भवेत् ॥ ३४ ॥  
रुद्रमग्निमयं विद्याद्विष्णुः सोमात्मकः स्मृतः।  
अग्नीषोमात्मकं चैव जगत् स्थावरजंगमम् ॥ ३५ ॥  
कर्तारौ चापहर्तारौ स्थावरस्य चरस्य तु ।  
जगतः शुभकर्तारौ प्रभविष्णू महेश्वरौ ॥ ३६ ॥  
कर्तृकारणकर्तारौ कर्तृकारणकारकौ ।  
भूतभव्यभवौ देवौ नारायणमहेश्वरौ ॥ ३७ ॥  
जगतः पालकावेतावेतौ सृष्टिकरौ स्मृतौ ।  
एते चैव प्रवर्षन्ति भान्ति वान्ति सृजन्ति च ।  
एतत् परतरं गुह्यं कथितं ते पितामह ॥ ३८ ॥  
यश्चैनं पठते नित्यं यश्चैनं शृणुयान्नरः ।  
प्राप्नोति परमं स्थानं विष्णुरुद्रप्रसादजम् ॥ ३९ ॥  
देवौ हरिहरौ स्तोष्ये ब्रह्मणा सह संगतौ ।  
एतौ च परमौ देवौ जगतः प्रभवाप्ययौ ॥ 2.125.४० ॥  
रुद्रस्य परमो विष्णुर्विष्णोश्च परमः शिवः ।  
एक एव द्विधाभूतो लोके चरति नित्यशः ॥ ४१ ॥  
न विना शंकरं विष्णुर्न विना केशवं शिवः ।  
तस्मादेकत्वमायातौ रूद्रोपेन्द्रौ तु तौ पुरा ।  
नमो रुद्राय कृष्णाय नमः संहतचारिणे ॥ ४२ ॥  
नमः षडर्धनेत्राय सद्विनेत्राय वै नमः ।  
नमः पिङ्गलनेत्राय पद्मनेत्राय वै नमः ॥ ४३ ॥  
नमः कुमारगुरवे प्रद्युम्नगुरवे नमः ।  
नमो धरणीधराय गङ्गाधराय वै नमः ॥ ४४ ॥  
नमो मयूरपिच्छाय नमः केयूरधारिणे ।  
नमः कपालमालाय वनमालाय वै नमः ॥ ४५ ॥  
नमस्त्रिशूलहस्ताय चक्रहस्ताय वै नमः ।  
नमः कनकदण्डाय नमस्ते ब्रह्मदण्डिने ॥ ४६ ॥  
नमश्चर्मनिवासाय नमस्ते पीतवाससे ।  
नमोऽस्तु लक्ष्मीपतये उमायाः पतये नमः ॥ ४७ ॥  
नमः खट्वाङ्गधाराय नमो मुसलधारिणे ।  
नमो भस्माङ्गरागाय नमः कृष्णाङ्गधारिणे॥ ४८ ॥  
नमः श्मशानवासाय नमः सागरवासिने ।  
नमो वृषभवाहाय नमो गरुडवाहिने ॥ ४९ ॥  
नमस्त्वनेकरूपाय बहुरूपाय वै नमः ।  
नमः प्रलयकर्त्रे च नमस्त्रैलोक्यधारिणे ॥ 2.125.५० ॥  
नमोऽस्तु सौम्यरूपाय नमो भैरवरूपिणे ।  
विरूपाक्षाय देवाय नमः सौम्येक्षणाय च ॥ ५१ ॥  
दक्षयज्ञविनाशाय बलेर्नियमनाय च ।  
नमः पर्वतवासाय नमः सागरवासिने ॥ ५२ ॥  
नमः सुररिपुघ्नाय त्रिपुरघ्नाय वै नमः ।  
नमोऽस्तु नरकघ्नाय नमः कामाङ्गनाशिने ॥ ५३ ॥  
नमस्त्वन्धकनाशाय नमः कैटभनाशिने ।  
नमः सहस्रहस्ताय नमोऽसंख्येयबाहवे ॥ ५४ ॥  
नमः सहस्रशीर्षाय बहुशीर्षाय वै नमः ।  
दामोदराय देवाय मुञ्जमेखलिने नमः ॥ ५५॥  
नमस्ते भगवन् विष्णो नमस्ते भगवञ्छिव ।  
नमस्ते भगवन् देव नमस्ते देवपूजित ॥ ५६ ॥  
नमस्ते सामभिर्गीत नमस्ते यजुभिः सह ।  
नमस्ते सुरशत्रुघ्न नमस्ते सुरपूजित ॥ ५७ ॥  
नमस्ते कर्मिणां कर्म नमोऽमितपराक्रम ।  
हृषीकेश नमस्तेऽस्तु स्वर्णकेश नमोऽस्तु ते ॥ ५८ ॥  
इमं स्तवं यो रुद्रस्य विष्णोश्चैव महात्मनः ।  
समेत्य ऋषिभिः सर्वैः स्तुतौ स्तौति महर्षिभिः ५९ ॥  
व्यासेन वेदविदुषा नारदेन च धीमता ।  
भारद्वाजेन गर्गेण विश्वामित्रेण वै तथा ॥ 2.125.६० ॥  
अगस्त्येन पुलस्त्येन धौम्येन तु महात्मना ।  
य इदं पठते नित्यं स्तोत्रं हरिहरात्मकम् ॥ ६१ ॥  
इति श्रीमहाभारते खिलभागे हरिवंशे विष्णुपर्वणि  
अरोगो बलवांश्चैव जायते नात्र संशयः ।  
श्रियं च लभते नित्यं न च स्वर्गान्निवर्तते ॥ ६२  
अपुत्रो लभते पुत्रं कन्या विन्दति सत्पतिम् ।  
गुर्विणी शृणुते या तु वरं पुत्रं प्रसूयते ॥ ६३ ॥  
राक्षसाश्च पिशाचाश्च विघ्नानि च विनायकः ।  
भयं तत्र न कुर्वन्ति यत्रायं पठ्यते स्तवः ॥ ६४ ॥  
इति श्रीमहाभारते खिलभागे हरिवंशे विष्णुपर्वणि हरिहरात्मकस्तवो नाम पञ्चविंशत्यधिकशततमोऽध्यायः १२५॥