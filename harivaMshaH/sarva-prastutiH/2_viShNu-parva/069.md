+++
title = "०६९"

+++
वैशम्पायन उवाच  
नारदोऽथ मुनिर्गत्वा महेन्द्रसदनं प्रति ।  
तां रात्रिमवसत् तत्र ददृशे च महोत्सवम् ॥ १ ॥  
तत्रादित्या महात्मानो वसवश्च सुरोत्तमाः ।  
राजर्षयश्च विद्वांसः स्वर्गताः कर्मभिः शुभैः ॥ २ ॥  
नागा यक्षाश्च सिद्धाश्च चारणाश्च तपोधनाः ।  
ब्रह्मर्षयश्च शतशो देवर्षिमनवस्तथा ॥ ३ ॥  
सुपर्णाश्च महात्मानो मरुतश्च महाबलाः ।  
दिवौकसां निकायाश्च शतशोऽन्ये समागताः ॥ ४ ॥  
उपर्युपरि सर्वेषां सोमो देवो महेश्वरः ।  
तस्थावमितविक्रान्तः स्वैर्गणैः परिवारितः ॥ ५ ॥  
देवर्षिँभिर्मुनिश्रेष्ठैः संवृतः सर्वभावनः ।  
कल्पान्तरसहस्रेषु क्षयो येषां न विद्यते ॥ ६ ॥  
यानर्चयन्ति सततं देवा देवेश्वरोपमाः ।  
आत्मना नावलेपान्धा ये च धर्मपथि स्थिताः ॥ ७ ॥  
रुद्राश्च काश्यपा देवमध्युपासन्त भारत ।  
स्कन्दश्च भगवानग्निर्गङ्गा च सरितां वरा ॥ ८ ॥  
अर्चिष्मांस्तुम्बुरुश्चैव भारिश्च वदतां वरः ।  
नेतारो देवदेवानामेते हि तपसान्विताः ॥ ९ ॥  
एताननुविधीयन्ते सर्वदेवगणा नृप ।  
धर्मनित्यास्तपोनित्याः सतां मार्गमुपाश्रिताः ॥ 2.69.१० ॥  
ये त्विमे मानुषा देवानर्चयन्ति शुभार्थिनः ।  
तानर्चयन्ति ह्यमरास्तथा राजञ्छुभार्थिनः ॥ ११ ॥  
पितृकृत्येषु देवानां संन्यासं ये त्वनुष्ठिताः ।  
स्वाध्यायवन्तः कौरव्य सदा नियमचारिणः ॥ १२ ॥  
गन्धर्वाधिपतिः श्रीमांस्तत्र चित्ररथो नृप ।  
सपुत्रो वादयामास देववाद्यानि हृष्टवत् ॥ १३ ॥  
ऊर्णायुश्चित्रसेनश्च हाहा हूहूस्तथैव च ।  
डुम्बरस्तुम्बुरुश्चैव जगुरन्ये च षड्गुणान् ॥ १४ ॥  
उर्वशी विप्रचित्तिश्च हेमा रम्भा च भारत ।  
हेमदन्ता घृताची च सहजन्या तथैव च ॥ १५ ॥  
जुजोष भगवान् देवस्तदुपस्थानमात्मवान् ।  
वृत्तेन तुष्टः शक्रस्य जगाम जगतो गतिः ॥ १६ ॥  
गते भूतपतौ सर्वे नृपा जग्मुर्यथागतम् ।  
महेन्द्रेणार्चिता देवाः स्वानेव निलयान्गताः ॥ १७ ॥  
ततः सर्वेषु यातेषु सुखासीनं पुरंदरम् ।  
सदस्यैः स्वैः सहासीनं नारदोऽभिययौ मुनिः ॥ १८ ॥  
तमिन्द्रः पूजयामास समुत्थाय तपोधनम् ।  
दिदेश कुशगर्भे च पीठमात्मासनोपमम् ॥ १९ ॥  
नारदोऽथ महातेजा महेन्द्रमिदमब्रवीत् ।  
दूतोऽहममरश्रेष्ठ विष्णोरतुलतेजसः ॥ 2.69.२० ॥  
किञ्चित्कार्यं पुरस्कृत्य प्रेषितोऽस्मि महात्मना ।  
आनर्तादार्तिहरणं तस्यैवानघतेजसः ॥ २१ ॥  
प्रीतिवाक्यानि हृद्यानि प्रयुज्य मुनये तदा ।  
ततः प्रहृष्टो भगवानब्रवीत् पाकशासनः ॥ २२ ॥  
किमाह पुरुषश्रेष्ठः शीघ्रमाचक्ष्व मे मुने ।  
चिरस्य खलु कृष्णेन संस्मृतोऽस्मि महात्मना ॥ २३ ॥  
नारद उवाच  
महेन्द्रेन्द्रानुजं द्रष्टुं गतोऽहं भ्रातरं तव ।  
कथञ्चिद्द्वारकां तत्र काश्यपानां यशस्करम्॥ २४ ॥  
तं तु रैवतकेऽद्राक्षं तदासीनमरिंदमम् ।  
रुक्मिण्या सहितं वीरमुमयेव वृषध्वजम् ॥ २५ ॥  
पारिजाततरोः पुष्पं तस्य दत्तं मयानघ ।  
विस्मापनार्थं देवेश पत्नीनामुरुतेजसः ॥ २६ ॥  
तद् दृष्ट्वा तस्य पत्न्यस्तु विस्मयं परमं ययुः ।  
बहुकामप्रदं पुष्पं वृक्षराजसमुद्भवम् ॥ २७ ॥  
गुणास्तासां मया ख्यातास्तस्य पुष्पस्य मानद ।  
सृष्टिश्च पारिजातस्य कश्यपेन महात्मना ॥ २८ ॥  
अदित्या कश्यपो दत्तः पुण्यार्थं च यथा मम ।  
पुष्पदाम्ना वेष्टयित्वा कण्ठे पुण्यार्थमात्मवान् ॥ २९ ॥  
त्वं च दत्तो यथा शच्या देवाश्चान्ये सुरेश्वर ।  
निष्क्रयश्च यथा दत्तः कश्यपाद्यैर्महर्षिभिः ॥ 2.69.३० ॥  
तच्छ्रुत्वा तस्य पत्न्येका सत्यभामेति विश्रुता ।  
पुण्यकार्यं मनश्चक्रे दयिता ते यवीयसः ॥ ३१ ॥  
तया चाभ्यर्थितो भर्ता देव देव्या गणेश्वरः ।  
प्रतिजज्ञे स धर्मार्थं यवीयांस्तव मानद ॥ ३२ ॥  
ततो मामुक्तवान् वीरो विष्णुर्बलवतां वरः ।  
यथावत्सुरमुख्येश ब्रुवतः शृणु भावतः ॥ ३३ ॥  
लालनीयो यवीयांस्तु प्रणिपत्याच्युतोऽब्रवीत्।  
आनयेयं सुरश्रेष्ठ पारिजातं वरद्रुमम् ॥ ३४ ॥  
मनोरथोऽस्तु सफलो वध्वास्तेऽसुरसूदन ।  
धर्मकृत्ये विशेषेण वध्वास्ते सुरसत्तम ॥ ३५ ॥  
अयं दर्शितकल्याणो लोको लोकगणेश्वर।  
पश्यन्त्यमरकल्याणं मत्प्रभावाच्च मानवाः ॥ ३६ ॥  
वैशम्पायन उवाच  
वासुदेववचः श्रुत्वा महेन्द्रः कुरुनन्दन।  
नारदं वदतां श्रेष्ठमिदं वाक्यमथाब्रवीत् ॥ ३७ ॥  
भजासनं द्विजश्रेष्ठ युक्तमुक्तं त्वया द्विज ।  
संदेशं प्रतिदास्यामि विष्णोरतुलतेजसः ॥ ३८ ॥  
आसीने नारदे शक्रो लब्धानुज्ञोऽथ नारदात्।  
स्वमासनं ततो भेजे तस्यैव सदृशं प्रभो ॥ ३९ ॥  
उपविष्टः सुरपतिरथोबाच तपोधनम् ।  
निरीक्ष्य स्वबलं वीर्यं हर्षदं वृत्रनाशनः ॥ 2.69.४०॥  
महर्षे कुशलं पृष्ट्वा वक्तव्यस्ते जनार्दनः ।  
वचनान्मम धर्मज्ञ सर्वभूतसुखावहः ॥ ४१ ॥  
मदनन्तरमीशस्त्वं जगतो नात्र संशयः ।  
त्वदीयः पारिजातश्च रत्नान्यन्यानि चाच्युत ॥ ४२ ॥  
त्वं तु भारावतरणं कर्तुं देव महीं गतः ।  
मानुष्यं सर्ववृत्तानां स्थितः कार्यस्य सिद्धये ॥ ४३ ॥  
त्वयि तीर्णप्रतिज्ञे हि पुनः प्राप्ते त्रिविष्टपम् ।  
पूरयिष्यामि वध्वास्ते इष्टान् कामानधोक्षज ॥ ४४ ॥  
स्वर्गीयानि च रत्नानि न नेतव्यानि केशव ।  
स्वल्पार्थे मानुषं लोकमिति पूर्वकृता स्थितिः ॥ ४५ ॥  
उत्क्रम्य हि स्थितिं दैवीं प्रवर्तामि महाबल ।  
यद्यहं किं प्रवक्ष्यन्ति प्रजापतिगणाः प्रभो ॥ ४६ ॥  
ब्रह्मणा सह पुत्रेण सपौत्रेण महात्मना ।  
नियमाः सर्वकृत्यानां स्थापिता जगतो ध्रुवाः ॥ ४७ ॥  
प्रजापतिकृतं मार्गमपास्य व्रजतो मम ।  
श्रुत्वा प्रजापतिर्धीमाञ्च्छापमप्युत्सृजेत् प्रभुः ॥ ४८ ॥  
अस्माभिर्भिद्यमानं हि मर्यादासेतुबन्धनम् ।  
भेत्स्यन्त्यशङ्किता दैत्या दैत्यपक्षास्तथापरे ॥ ४९ ॥  
स्त्रीनिमित्तमितो नीते पारिजाते द्रुमेश्वरे ।  
स्वर्गौकसो भविष्यन्ति विमनस्काश्च मानद ॥ 2.69.५० ॥  
उपभोगा मनुष्याणां विहिता ये स्वयंभुवा ।  
तैस्तु तुष्यतु मे भ्राता सम्पश्यन्कालपर्ययम्॥ ५१ ॥  
इहापि तात त्रिदिवे मम यः स्यात्परिग्रहः ।  
त्रिदिवस्थोऽपि तं कृष्णः सर्वं भोक्तुमिहार्हति ॥ ५२ ॥  
हृष्टो ह्यामिषभोज्यानामभिमानाज्जनार्दनः ।  
ततो धर्मं समुत्सृज्य पापमेवानुवर्तते ॥ ५३ ॥  
स्त्रीवश्यता ख्याप्यमाना कृष्णस्य हि महात्मनः ।  
जगत्यथशसा योगं जनयेदिति मे मतिः ॥ ५४ ॥  
मानुष्यं मानुषे प्राप्तो यदेतन्मधुसूदनः ।  
कुर्यान्निर्बन्धनीयं यद् भ्रात्रा ज्येष्ठेन नारद ॥ ५५ ॥  
स्वर्ग्यरत्नविलोपेन धर्षणा स्यान्ममानघ ।  
ज्ञातितो धर्षणा चैव विशेषेणैव गर्हिता ॥ ५६ ॥  
धर्ममर्थं च कामं च क्रमेण मधुसूदनः ।  
सेवत्वेष सतां धर्मान्स्थापितान् पद्मयोनिना ॥ ५७ ॥  
महीतलं पारिजातमर्पयिष्याम्यहं यदि ।  
पौलोमीमादितः कृत्वा को नु मां बहु मंस्यते ॥ ५८ ॥  
पारिजातं महीपृष्ठे दृष्ट्वा स्पृष्ट्वा च मानुषाः ।  
स्वर्गार्थे नोद्यमिष्यन्ति दृष्ट्वा स्वर्गफलं क्षितौ ॥ ५९ ॥  
पारिजातगुणान् मर्त्या जुषन्ति यदि नारद ।  
देवतानां मनुष्याणां न विशेषो भविष्यति ॥ 2.69.६० ॥  
तत्र यत् क्रियते कर्म इह तद् भुज्यते नरैः ।  
स्वर्गार्थं न यतिष्यन्ति पारिजातगुणान्विताः ॥६१ ॥  
सर्वरत्नवरः स्वर्गे पारिजातस्तपोधन ।  
तुल्यं देवसमैर्मर्त्यैः सर्वदैव जगद् भवेत् ॥ ६२ ॥  
यज्ञैर्मर्त्या न यक्ष्यन्ति लब्धस्वर्गफला भुवि ।  
न पूर्तानि प्रदास्यन्ति तुल्यत्वममरैर्गताः ॥ ६३ ॥  
यज्ञैर्जप्याह्निकैश्चैव नित्यमाप्याययन्ति नः ।  
मानुषाः स्वर्गमिच्छन्तः श्रद्दधानास्तपोधन ॥ ६४ ॥  
तत् सर्वं न करिष्यन्ति पारिजातगुणान्विताः ।  
निस्तेजसो भविष्याम ते गतास्तद्विहीनताम् ॥ ६५ ॥  
इतः सुवृष्ट्या सस्यैस्ते जीवन्ति पुरुषा भुवि ।  
आप्याययन्तस्तेऽप्यस्मान् दानैर्यज्ञैस्तथैव च ॥ ६६ ॥  
न बुभुक्षा पिपासा वा बाधते यदि मानुषान् ।  
रोगो जरा वा मृत्युर्वा धर्मज्ञारतिरेव च ॥ ६७ ॥  
दौर्गन्ध्यं वा सुघोरा वा ईतयः कर्मसम्भवाः ।  
किमुद्योगं करिष्यन्ति पारिजातगुणान्विताः ॥ ६८ ॥  
सर्वथा नयनं तत्र पारिजातस्य न क्षमम् ।  
इति वाच्यस्त्वया विप्र विष्णुरक्लिष्टकर्मकृत् ॥ ६९ ॥  
यथा यथा च मे भ्राता तुष्यत्येतद् विचारयन् ।  
तथा तथा त्वया कार्यं कार्यं मत्प्रीतिमिच्छता ॥ 2.69.७० ॥  
हाराश्च मणयश्चैव चन्दनान्यगुरूणि च ।  
वस्त्राणि च विचित्राणि वध्वास्त्वं द्वारकां नय ॥ ७१ ॥  
योग्यानि यानि मर्त्यानां यावदिच्छति केशवः ।  
न स्वर्गपरिमोषं तु कर्तुमर्हति साम्प्रतम् ॥ ७२ ॥  
ददामि रत्नानि यथेप्सितान्यहं बहूनि चित्राणि विभूषणानि च ।  
न पारिजातं च कथंचन द्रुमं मुने प्रदास्यामि दिवौकसां प्रियम्॥ ७३ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे इन्द्रवाक्ये एकोनसप्ततितमोऽध्यायः ॥ ६९ ॥