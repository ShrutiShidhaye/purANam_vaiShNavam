+++
title = "०६६"

+++
वैशम्पायन उवाच  
उपविष्टं मुनिं ज्ञात्वा रुक्मिण्या सह केशवः ।  
निश्चक्रामाप्रमेयात्मा व्यपदेशेन सर्ववित् ॥ १ ॥  
जगाम त्वरितश्चैव सत्यभामागृहं महत् ।  
रम्ये रैवतकोद्देशै निर्मितं विश्वकर्मणा ॥ २ ॥  
अभिमानवतीमिष्टां प्राणैरपि गरीयसीम् ।  
जानन् सात्राजितीं विष्णुर्विवेश शनकैरिव ॥ ३ ॥  
रुषितामिव तां देवीं स्नेहात् संकल्पयन्निव ।  
भीतभीतः स शनकैर्विवेश मधुसूदनः ॥ ४ ॥  
सेवकं द्वारदेशे तु तिष्ठेत्युक्त्वा विवेश ह ।  
नारदस्योपचारार्थं प्रद्युम्नं विनियुज्य सः ॥ ५ ॥  
स ददर्श प्रियां दूरात् क्रोधागारगतां तदा ।  
प्रेष्यामिव स्थितां कोपान्निःश्वसन्तीं मुहुर्मुहुः ॥ ६ ॥  
करजाग्रावलीढं तु पङ्कजं मुखपङ्कजे ।  
संश्लेषयित्वा निःश्वस्य विहसन्तीं पुनः पुनः ॥ ७ ॥  
किंचिदाकुलिताग्रेण चरणेन वसुन्धराम् ।  
कृत्वा पृष्ठेऽथ वदनं विहरन्तीं पुनः पुनः ॥ ८ ॥  
करपद्मे पुनः सव्ये मुखपद्मं निवेश्य च ।  
वनितां चारुसर्वाङ्गीं ध्यायन्तीं कमलेक्षणाम् ॥ ९ ॥  
सरसं चन्दनं गृह्य प्रेष्याहस्तादनिन्दिताम् ।  
प्रह्लादयित्वा हृदयं क्षिपन्तीं निर्दयं पुनः ॥ 2.66.१० ॥  
पुनरुत्थाय शयनात् पतन्तीं च पुनः पुनः ।  
तास्ताश्चेष्टाः प्रियायाश्च तथान्या ददृशे हरिः ॥ ११ ॥  
अवगुण्ठ्य यदा वक्त्रमुपधाने न्यवेशयत्।  
इदमन्तरमित्येवं तदा गत्वा जनार्दनः ॥ १२ ॥  
प्रेष्याजनं स संज्ञाय अनाख्येयोऽस्मि संज्ञया ।  
स शङ्कितप्रचारश्च वारितोऽन्वगमत्स ताम् ॥ १३ ॥  
ग्रहाय व्यजनं चैव स्थित्वा स परिपार्श्वतः ।  
शनैरिवासृजद् वातं जहास शनकैरिव ॥ १४ ॥  
स पारिजातपुष्पस्य संसर्गादनुवासितः ।  
बभार भगवान् गन्धं दिव्यं मानुषदुर्लभम् ॥ १५ ॥  
अत्यद्भुतं सुगन्धं च जिघ्रित्वा विस्मयान्विता ।  
अपावृणोन्मुखं सत्या किमेतदिति चाब्रवीत् ॥ १६ ॥  
सोत्थिता पृष्ठतो देवमपश्यन्ती शुचिस्मिता ।  
पर्यपृच्छदथो प्रेष्या गन्धस्य प्रभवे तदा ॥ १७ ॥  
ताः पृष्टास्त्वप्रभाषन्त्यो जानुभ्यां धरणीं गताः ।  
अधोमुख्यस्ततस्तस्थुः कृताञ्जलिपुटास्तदा ॥ १८ ॥  
तदपूर्वमदृष्ट्वैव गन्धं मुञ्चति मेदिनी ।  
कथमेकतरस्तस्या गन्धोऽयमिति तत् खलु ॥ १९ ॥  
किंन्विदं स्यादिति च सा विवेक्षन्ती समन्ततः ।  
ददृशे केशवं देवी सहसा लोकभावनम् ॥ 2.66.२० ॥  
युज्यतीति ततोवाच सहसास्राविलेक्षणा ।  
अवतिक्तेव रोषेण बभूव प्रणयान्विता ॥ २१ ॥  
सा प्रस्फुरितचार्वोष्ठी निःश्वस्याधोमुखी तदा ।  
मुहूर्तमसितापाङ्गी तस्थावन्यमुखी शुभा ॥ २२ ॥  
निबध्य भ्रुकुटिं वामां सम्यग्विक्षिप्य लोचने ।  
निवेश्य वदनं हस्ते शोभसीत्यब्रवीद्धरिम् ॥ २३ ॥  
तस्याः सुस्राव नेत्राभ्यां वारि प्रणयकोपजम् ।  
कुशेशयपलाशाभ्यामवश्यायजलं यथा ॥ २४ ॥  
समुत्पत्य जलं तत्र पतितं वदनाम्बुजात् ।  
प्रतिजग्राह पद्माक्षः कराभ्यामतिसत्वरः ॥ २५ ॥  
अथोरसि पतत्तोयं श्रीवत्साङ्कोऽम्बुजेक्षणः ।  
प्रियानयनजं देवः परिमृज्येदमब्रवीत् ॥ २६ ॥  
स्रवत्यसितपत्राक्षि किमर्थं तव भामिनि ।  
तोयं सुन्दरि नेत्राभ्यां पुष्कराभ्यामिवोदकम् ॥ २७ ॥  
प्रभाते पूर्णचन्द्रस्य मध्याह्ने पङ्कजस्य च ।  
बिभर्ति तव किं वक्त्रं वपुस्तव मनोहरे ॥ २८ ॥  
किमर्थं कौङ्कुमं वासो महाराजतमेव च ।  
नानुगृह्णासि सुश्रोणि शुक्लं वासोऽनुगृह्यते ॥ २९ ॥  
वासस्येते तवाभीष्टे महारजतकौंकुमे ।  
देवाभिगमनादूर्ध्वं शुक्लं नेष्टं हि तत्स्त्रियाः ॥ 2.66.३० ॥  
किञ्चानाभरणं गात्रं सुगात्रि तव कथ्यताम् ।  
चित्रकस्थानमाक्रान्तं कस्मादवरवर्णिनि ॥ ३१ ॥  
श्वेतेन तव पट्टेन वाससा प्रियदर्शने ।  
ललाटं सेव्यते कस्माच्चन्दनेन सुगन्धिना ॥ ३२ ॥  
सरसेनायतापाङ्गि कान्तेन हृदयप्रिये ।  
प्रभोपमर्दं केनापि कारणेनाननस्य च ।  
करोषि मम वात्यर्थं मनो ग्लापयसि प्रिये ॥ ३३ ॥  
प्रसृतश्चन्दनरसः कपोलप्रणयी तव ।  
पत्रलेखासपत्नत्वं प्राप्तो नातिविराजते ॥ ३४ ॥  
रत्नैश्चाभरणैर्मुक्ता तव ग्रीवा न शोभते ।  
ग्रहनक्षत्ररहिता द्यौरिवाव्यक्तशारदी ॥ ३५ ॥  
पूर्णचन्द्रसपत्नेन स्मेरेणाबहुभाषिणा ।  
किमु नो भाषसे माद्य मुखेनोत्पलगन्धिना ॥ ३६ ॥  
अर्द्धाक्ष्णापि हि तावन्मां किमर्थं न निरीक्षसे ।  
मुञ्चस्येव सनिश्वासं तोयमञ्जनदुर्दिनम् ॥ ३७ ॥  
अलमिन्दीवरश्यामे रुदितेन मनस्विनि ।  
जलमञ्जनकल्माषं मा मोक्षीराननद्विषम् ॥ ३८ ॥  
त्वदीयोऽहं यदा देवि ख्यातो जगति किङ्करः ।  
नाज्ञापयसि किं मां त्वं पुरेव वरवर्णिनि ॥ ३९ ॥  
किमकार्षमहं देवि विप्रियं तव भामिनि ।  
येनातिमात्रमात्मानमायासयसि सुन्दरि ॥ 2.66.४० ॥  
मनसा कर्मणा वाचा न त्वामतिचराम्यहम् ।  
सर्वथा सर्वचार्वङ्गि सत्यमेतद् ब्रवीम्यहम् ॥ ४१ ॥  
बहुमानोपमान्यासु स्त्रीषु सर्वासु शोभने ।  
स्नेहश्च बहुमानश्च त्वामृतेऽन्यासु नास्ति मे ॥ ४२ ॥  
नैव त्वां मदनो जह्यान्मृतेऽपि मयि मामकः ।  
इति मे निश्चितं विद्धि चेतः सुरसुतोपमे ॥ ४३ ॥  
क्षमादयश्च मेदिन्यां शब्दाद्याश्चाम्बरे गुणाः ।  
ध्रुवं पङ्कजगर्भाभे त्वयि स्नेहस्तथा मम ॥ ४४ ॥  
रुचिरग्नौ यथा दिव्या प्रभा चैव दिवाकरे ।  
कान्तिश्च शाश्वती चन्द्रे स्नेहस्त्वयि तथा मम॥ ४५ ॥  
एवंवादिनमात्मेष्टं सत्यभामा जनार्दनम्।  
शनैरुवाच नेत्राभ्यां प्रमृज्य सुभगा जलम् ॥ ४६ ॥  
मदीयस्त्वमिति ह्यासीन्मम नित्यं मनः प्रभो ।  
अद्य साधारणं स्नेहं त्वयि तावद्गतास्म्यहम्॥ ४७ ॥  
नाज्ञासिषमहं पूर्वमनित्यं कालपर्ययम् ।  
अद्य लोकगतिं कृत्स्नामवगच्छामि न ध्रुवाम् ॥ ४८ ॥  
अमृताया द्वितीयोऽपि जन्मौहि मम सर्वथा ।  
किमत्र बहुनोक्तेन हृदयं वेद्मि तेऽच्युत ॥ ४९ ॥  
वाङ्मात्रमेव पश्यामि माधुर्यं सम्प्रयुज्यते ।  
मयि स्नेहश्च कृतकस्तवान्यत्र न कृत्रिमः ॥ 2.66.५० ॥  
ऋजुस्वभावां भक्तां च सर्वथा पुरुषोत्तम ।  
अवजानासि जानन् मां कैतवीं वृत्तिमास्थितः ॥ ५१ ॥  
एतावदस्तु पर्याप्तं दृष्टं द्रष्टव्यमव्ययम् ।  
श्रुतं चाप्यद्य यच्छ्राव्यं दृष्टः स्नेहफलोदयः ॥ ५२ ॥  
यदि त्वहमनुग्राह्या मामनुज्ञातुमर्हसि ।  
तपस्येऽहं परं कृत्वा निश्चयं पुरुषोत्तम ॥ ५३ ॥  
भर्तुश्छन्देन नारीणां तपो वा व्रतकानि वा ।  
निष्फलं खलु यद् भर्तुरच्छन्देन क्रियेत हि ॥ ५४ ॥  
इतीदमुक्त्वा पुनरेव शोभना मुमोच तोयं नयनोद्भवं सती ।  
ग्रहाय पीतं हरिवाससः शुभा पटान्तमाधाय मुखे शुचिस्मिता ।५५॥  
इति श्रीमहाभारते खिलभागे हरिवंशे विष्णुपर्वणि पारिजातहरणे षट्षष्टितमोऽध्यायः ॥ ६६ ॥