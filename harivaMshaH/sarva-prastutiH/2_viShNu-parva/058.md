+++
title = "०५८"

+++
वैशम्पायन उवाच  
ततः प्रभाते विमले भास्करे उदिते तदा ।  
कृतजाप्यो हृषीकेशो वनान्ते निषसाद ह ॥ १ ॥  
परिचक्राम तं देशं दुर्गस्थानदिदृक्षया ।  
उपतस्थुः कुलप्राग्र्या यादवा यदुनन्दनम् ॥ २ ॥  
रोहिण्यामहनि श्रेष्ठे स्वस्ति वाच्य द्विजोत्तमान् ।  
पुण्याहघोषैर्विपुलैर्दुर्गस्यारब्धवान् क्रियाम् ॥ ३ ॥  
ततः पङ्कजपत्राक्षो यादवान् केशिसूदनः ।  
प्रोवाच वदतां श्रेष्ठो देवान् वृत्ररिपुर्यथा ॥ ४ ॥  
कल्पितेयं मया भूमिः पश्यध्वं देवसद्मवत् ।  
नाम चास्याः कृतं पुर्याः ख्यातिं यदुपयास्यति ॥ ५ ॥  
इयं द्वारवती नाम पृथिव्यां निर्मिता मया ।  
भविष्यति पुरी रम्या शक्रस्येवामरावती ॥ ६ ॥  
तान्येवास्याः कारयिष्ये चिह्नान्यायतनानि च ।  
चत्वरान् राजमार्गांश्च सम्यगन्तःपुराणि च ॥ ७ ॥  
देवा इवात्र मोदन्तु भवन्तो विगतज्वराः ।  
बाधमाना रिपूनुग्रानुग्रसेनपुरोगमाः ॥ ८ ॥  
गृह्यन्तां वेश्मवास्तूनि कल्प्यन्तां त्रिकचत्वराः ।  
मीयन्तां राजमार्गाश्च प्रासादस्य च या गतिः ॥ ९ ॥  
प्रेष्यन्तां शिल्पिमुख्या वै नियुक्ता वेश्मकर्मसु ।  
नियुज्यन्तां च देशेषु प्रेष्यकर्मकरा जनाः ॥ 2.58.१० ॥  
एवमुक्ते तु यदवो गृहसंग्रहतत्पराः ।  
यथानिवेशं संहृष्टाश्चक्रुर्वास्तुपरिग्रहम् ॥ ११ ॥  
सूत्रहस्तास्ततो मानं चक्रुर्यादवसत्तमाः ।  
पुण्येऽहनि महाराज द्विजातीनभिपूज्य च ॥ १२ ॥  
वास्तुदैवतकर्माणि विधिना कारयन्ति च ।  
स्थपतीनथ गोविन्दस्तत्रोवाच महामतिः ॥ १३ ॥  
अस्मदर्थे सुविहितं क्रियतामत्र मन्दिरम् ।  
विविक्तचत्वरपथं सुनिविष्टेष्टदैवतम् ॥ १४ ॥  
ते तथेति महाबाहुमुक्त्वा स्थपतयस्तदा ।  
दुर्गकर्माणि संस्कारानुपकल्प्य यथाविधि ॥ १५ ॥  
यथान्यायं निर्मिमिरे दुर्गाण्यायतनानि च ।  
स्थानानि निदधुश्चात्र ब्रह्मादीनां यथाक्रमम् ॥ १६ ॥  
अपामग्नेः सुरेशस्य दृषदोलूखलस्य च ।  
चातुर्दैवानि चत्वारि द्वाराणि निदधुश्च ते ॥ १७ ॥  
शुद्धाक्षमैन्द्रं भल्लाटं पुष्पदन्तं तथैव च ।  
तेषु वेश्मसु युक्तेषु यादवेषु महात्मसु ॥ १८ ॥  
पुर्याः क्षिप्तं निवेशार्थं चिन्तयामास माधवः ।  
तस्य दैवोत्थिता बुद्धिर्विमला क्षिप्रकारिणी ॥ १९ ॥  
पुर्याः प्रियकरी सा वै यदूनामभिवर्द्धिनी ।  
शिल्पिमुख्यस्तु देवानां प्रजापतिसुतः प्रभुः ॥ 2.58.२० ॥  
विश्वकर्मा स्वमत्या वै पुरीं संस्थापयिष्यति ।  
मनसा समनुध्याय तस्यागमनकारणात् ।  
त्रिदशाभिमुखः कृष्णो विविक्ते समपद्यत ॥ २१ ॥  
तस्मिन्नेव ततः काले शिल्पाचार्यो महामतिः ।  
विश्वकर्मा सुरश्रेष्ठः कृष्णस्य प्रमुखे स्थितः ॥ २२ ॥  
विश्वकर्मोवाच  
शक्रेण प्रेषितः क्षिप्रं तव विष्णो धृतव्रत ।  
किङ्करः समनुप्राप्तः शाधि मां किं करोमि ते ॥ २३ ॥  
यथासौ देवदेवो मे शङ्करश्च यथाव्ययः ।  
तथा त्वं देव मान्यो मे विशेषो नास्ति वः प्रभो ॥ २४ ॥  
त्रैलोक्यज्ञापिकां वाचमुत्सृजस्व महाभुज ।  
एषोऽस्मि परिदृष्टार्थः किं करोमि प्रशाधि माम् ॥ २५ ॥  
श्रुत्वा विनीतं वचनं केशवो विश्वकर्मणः ।  
प्रत्युवाच यदुश्रेष्ठः कंसारिरतुलं वचः ॥ २६ ॥  
श्रुतार्थो देवगुह्यस्य भवान् यत्र वयं स्थिताः ।  
अवश्यं त्विह कर्तव्यं सदनं मे सुरोत्तम ॥ २७ ॥  
तदियं पूः प्रकाशार्थं निवेश्या मयि सुव्रत ।  
मत्प्रभावानुरूपैश्च गृहैश्चेयं समन्ततः ॥ २८ ॥  
उत्तमा च पृथिव्यां वै यथा स्वर्गेऽमरावती ।  
तथेयं हि त्वया कार्या शक्तो ह्यसि महामते ॥ २९ ॥  
मम स्थानमिदं कार्यं यथा वै त्रिदिवे तथा ।  
मर्त्याः पश्यन्तु मे लक्ष्मीं पुर्या यदुकुलस्य च ॥ 2.58.३० ॥  
एवमुक्तस्ततः प्राह विश्वकर्मा मतीश्वरः ।  
कृष्णमक्लिष्टकर्माणं देवामित्रविनाशनम् ॥ ३१ ॥  
सर्वमेतत् करिष्यामि यत् त्वयाभिहितं प्रभो ।  
पुरी त्वियं जनस्यास्य न पर्याप्ता भविष्यति ॥ ३२ ॥  
भविष्यति च विस्तीर्णा वृद्धिरस्यास्तु शोभना ।  
चत्वारः सागराह्यस्यां विचरिष्यन्ति रूपिणः ॥ ३३ ॥  
यदीच्छेत्सागरः किंचिदुत्स्रष्टुमपि तोयराट् ।  
ततः स्वायतलक्षण्या पुरी स्यात्पुरुषोत्तम ॥ ३४ ॥  
एवमुक्तस्ततः कृष्णः प्रागेव कृतनिश्चयः ।  
सागरं सरितां नाथमुवाच वदतां वरः ॥ ३५ ॥  
समुद्र दश च द्वे च योजनानि जलाशये ।  
प्रतिसंह्रियतामात्मा यद्यस्ति मयि मान्यता ॥ ३६ ॥  
अवकाशे त्वया दत्ते पुरीयं मामकं बलम् ।  
पर्याप्तविषया रम्या समग्रं विसहिष्यति ॥ ३७ ॥  
ततः कृष्णस्य वचनं श्रुत्वा नदनदीपतिः ।  
स मारुतेन योगेन उत्ससर्ज जलाशयम् ॥ ३८ ॥  
विश्वकर्मा ततः प्रीतः पुर्याः संलक्ष्य वास्तु तत् ।  
गोविन्दे चैव सम्मानं कृतवान् सागरस्तदा ॥ ३९ ॥  
विश्वकर्मा ततः कृष्णमुवाच यदुनन्दनम् ।  
अद्यप्रभृति गोविन्द सर्वे समधिरोहत ॥ 2.58.४० ॥  
मनसा निर्मिता चेयं मया पूः प्रवरा विभो ।  
अचिरेणैव कालेन गृहसम्बाधमालिनी ॥ ४१ ॥  
भविष्यति पुरी रम्या सुद्वारा प्राग्र्यतोरणा ।  
चयाट्टालककेयूरा पृथिव्यां ककुदोपमा ॥ ४२ ॥  
अन्तःपुरं च कृष्णस्य परिचर्याक्षयं महत् ।  
चकार तस्यां पुर्यां वै देशे त्रिदशपूजिते ॥ ४३ ॥  
ततः सा निर्मिता कान्ता पुरी द्वारावती तदा ।  
विधानविहितद्वारा प्राकारवरशोभिता ।  
परिखाचयसंगुप्ता साट्टप्राकारतोरणा ॥ ४५ ॥  
कान्तनारीनरगणा वणिग्भिरुपशोभिता ।  
नानापण्यगणाकीर्णा खेचरीव च गां गता ॥ ४६ ॥  
प्रपावापीप्रसन्नोदा उद्यानैरुपशोभिता ।  
समन्ततः संवृताङ्गी वनितेवायतेक्षणा ॥ ४७ ॥  
समृद्धचत्वरवती वेश्मोत्तमघनाचिता ।  
रथ्याकोटिसहस्राढ्या शुभ्रराजपथोत्तरा ॥ ४८ ॥  
भूषयन्ती समुद्रं सा स्वर्गमिन्द्रपुरी यथा ।  
पृथिव्यां सर्वरत्नानामेका निचयशालिनी ॥ ४९ ॥  
सुराणामपि सुक्षेत्रा सामन्तक्षोभकारिणी ।  
अप्रकाशं तदाकाशं प्रासादैरुपकुर्वती ॥ 2.58.५० ॥  
पृथिव्यां पृथुराष्ट्रायां जनौघप्रतिनादिता ।  
ओघैश्च वारिराजस्य शिशिरीकृतमारुता ॥ ५१ ॥  
अनूपोपवनैः कान्तैः कान्त्या जनमनोहरा ।  
सतारका द्यौरिव सा द्वारका प्रत्यराजत ॥ ५२ ॥  
प्राकारेणार्कवर्णेन शातकौम्भेन संवृता ।  
हिरण्यप्रतिवर्णैश्च गृहैर्गम्भीरनिःस्वनैः ॥ ५३ ॥  
शुभ्रमेघप्रतीकाशैर्द्वारैः सौधैश्च शोभिता ।  
क्वचित् क्वचिदुदग्राग्रैरुपावृतमहापथा ॥ ५४ ॥  
तामावसत् पुरीं कृष्णः सर्वे यादवनन्दनाः ।  
अभिप्रेतजनाकीर्णा सोमः खमिव भासयन् ॥ ५५ ॥  
विश्वकर्मा च तां कृत्वा पुरीं शक्रपुरीमिव ।  
जगाम त्रिदिवं देवो गोविन्देनाभिपूजितः ॥ ५६ ॥  
भूयश्च बुद्धिरभवत् कृष्णस्य विदितात्मनः ।  
जनानिमान् धनौघैश्च तर्पयेयमहं यदि ॥ ५७ ॥  
स वैश्रवणसंस्पृष्टं निधीनामुत्तमं निधिम् ।  
शङ्खमाह्वयतोपेन्द्रो निशि स्वं भवने प्रभुः ॥ ५८ ॥  
स शङ्खः केशवाह्वानं ज्ञात्वा हि निधिराट् स्वयम्।  
आजगाम समीपं वै तस्य द्वारवतीपतेः ॥ ५९ ॥  
स शङ्खः प्राञ्जलिर्भूत्वा विनयादवनिं गतः ।  
कृष्णं विज्ञापयामास यथा वैश्रवणं तथा ॥ 2.58.६० ॥  
भगवन् किं मया कार्यं सुराणां वित्तरक्षिणा ।  
नियोजय महाबाहो यत् कार्यं यदुनन्दन ॥ ६१ ॥  
तमुवाच हृषीकेशः शङ्खं गुह्यकमुत्तमम् ।  
जनाः कृशधना येऽस्मिंस्तान् धनेनाभिपूरय ॥ ६२ ॥  
नेच्छाम्यनशितं द्रष्टुं कृशं मलिनमेव च ।  
देहीति चैव याचन्तं नगर्यां निर्धनं नरम् ॥ ६३ ॥  
वैशम्पायन उवाच  
गृहीत्वा शासनं मूर्ध्ना निधिराट् केशवस्य ह ।  
निधीनाज्ञापयामास द्वारवत्यां गृहे गृहे ॥ ६४ ॥  
धनौघैरभिवर्षध्वं चक्रुः सर्वं तथा च ते ।  
नाधनो विद्यते तत्र क्षीणभाग्योऽपि वा नरः ॥ ६५ ॥  
कृशो वा मलिनो वापि द्वारवत्यां कथंचन ।  
द्वारवत्यां पुरि पुरा केशवस्य महात्मनः ॥ ६६ ॥  
चकार वायोराह्वानं भूयश्च पुरुषोत्तमः ।  
तत्रस्थ एव भगवान् यादवानां प्रियंकरः ॥ ६७ ॥  
प्राणयोनिस्तु भूतानामुपतस्थे गदाधरम् ।  
एकमासीनमेकान्ते देवगुह्यधरं प्रभुम् ॥ ६८ ॥  
किं मया देव कर्तव्यं सर्वगेनाशुगामिना ।  
यथैव दूतो देवानां तथैवास्मि तवानघ ॥ ६९ ॥  
तमुवाच ततः कृष्णो रहस्यं पुरुषो हरिः ।  
मारुतं जगतः प्राणं रूपिणं समुपस्थितम् ॥ 2.58.७० ॥  
गच्छ मारुत देवेशमनुमान्य सहामरैः ।  
सभां सुधर्मामादाय देवेभ्यस्त्वमिहानय ॥ ७१ ॥  
यादवा धार्मिका ह्येते विक्रान्ताश्च सहस्रशः ।  
तस्यां विशेयुरेते वै न तु या कृत्रिमा भवेत् ॥ ७२ ॥  
या ह्यक्षया सभा रम्या कामगा कामरूपिणी ।  
सा यदून् धारयेत्सर्वान्यथैव त्रिदशास्तथा ॥ ७३ ॥  
संगृह्य वचनं तस्य कृष्णस्याक्लिष्टकर्मणः ।  
वायुरात्मोपगतिर्जगाम त्रिदिवालयम् ॥७४॥  
सोऽनुमान्य सुरान्सर्वान् कृष्णवाक्यं निवेद्य च ।  
सभां सुधर्मामादाय पुनरायान्महीतलम् ॥ ७५ ॥  
सुधर्माय सुधर्मां तां कृष्णायाक्लिष्टकारिणे ।  
देवो देवसभां दत्त्वा वायुरन्तरधीयत ॥ ७६ ॥  
द्वारवत्यास्तु सा मध्ये केशवेन निवेशिता ।  
सुधर्मा यदुमुख्यानां देवानां त्रिदिवे यथा ॥ ७७ ॥  
एवं दिव्यैश्च भोगैश्च जलजैश्चाव्ययो हरिः ।  
द्रव्यैरलंकरोति स्म पुरीं स्वां प्रमदामिव ॥ ७८ ॥  
मर्यादाश्चैव संचक्रे श्रेणीश्च प्रकृतीस्तथा ।  
बलाध्यक्षांश्च युक्तांश्च प्रकृतीशांस्तथैव च ॥ ७९ ॥  
उग्रसेनं नरपतिं काश्यं चापि पुरोहितम् ।  
सेनापतिमनाधृष्टिं विकद्रुं मन्त्रिपुङ्गवम् ॥ 2.58.८० ॥  
यादवानां कुलकरान् स्थविरान् दश तत्र वै ।  
मतिमान् स्थापयामास सर्वकार्येष्वनन्तरान् ॥ ८१ ॥  
रथेष्वतिरथो यन्ता दारुकः केशवस्य वै ।  
योधमुख्यश्च योधानां प्रवरः सात्यकिः कृतः ॥ ८२ ॥  
विधानमेवं कृत्वाथ कृष्णः पुर्यामनिन्दितः ।  
मुमुदे यदुभिः सार्द्धं लोकस्रष्टा महीतले ॥ ८३ ॥  
रेवतस्याथ कन्यां च रेवतीं शीलसम्मताम् ।  
प्राप्तवान् बलदेवस्तु कृष्णस्यानुमते तदा ॥ ८४ ॥  
इति श्रीमहाभारते खिलभागे हरिवंशे विष्णुपर्वणि द्वारावतीनिर्माणेऽष्टपञ्चाशत्तमोऽध्यायः ॥ ५८ ॥