+++
title = "१०२"

+++
नारद उवाच  
सादिता मौरवाः पाशा निसुन्दनरकौ हतौ ।  
कृतः क्षेम्यः पुनः पन्थाः पुरं प्राग्ज्योतिषं प्रति ॥ १ ॥  
शौरिणा पृथिवीपालास्त्रासिताः स्पर्द्धिनो रणे ।  
धनुषश्च निनादेन पाञ्चजन्यस्वनेन च ॥ २ ॥  
मेघप्रख्यै रथानीकैर्दाक्षिणात्यैः सुरक्षितम् ।  
रुक्मिणं युधि निर्जित्य महाबलपराक्रमम् ।  
रुक्यिणीमाजहाराशु केशवो वृष्णिपुङ्गवः ॥ ३ ॥  
ततः पर्जन्यघोषेण रथेनादित्यवर्चसा ।  
उवाह महिषीं भोज्यां शङ्खचक्रगदासिभृत् ॥ ४ ॥  
जारूथ्यामाह्वृतिः क्राथः शिशुपालश्च निर्जितः ।  
वक्रश्च सह सैन्येन शतधन्वाथ निर्जितः ॥ ५ ॥  
इन्द्रद्युम्नो हतः कोपाद् यवनश्च कशेरुमान् ।  
हतः सौभपतिः श्रीमाञ्छाल्वश्च दृढधन्वना ॥ ६ ॥  
पर्वतानां सहस्रं च चक्रेण पुरुषोत्तमः ।  
विकीर्य पुण्डरीकाक्षो द्युमत्सेनं व्यपोथयत् ॥ ७ ॥  
महेन्द्रशिखरे चैव निमेषान्तरचारिणौ ।  
जग्राह पुरुषव्याघ्रो वरुणस्याभितश्चरौ ॥ ८ ॥  
इरावत्यां महाभोजावग्निसूर्यसमौ युधि ।  
गोपतिस्तालकेतुश्च निहतौ शार्ङ्गधन्वना ॥ ९ ॥  
अक्षप्रपतने चैव डिम्भो हंसश्च दानवौ ।  
उभौ तावपि कृष्णेन सानुगौ विनिपातितौ ॥ 2.102.१० ॥  
दग्धा वाराणसी चैव केशवेन महात्मना ।  
सराष्ट्रः सानुबन्धश्च काशीनामधिपो हतः ॥ ११ ॥  
विजित्य च यमं संख्ये शरैः संनतपर्वभिः ।  
अथैन्द्रसेनिरानीतः कृष्णेनाद्भुतकर्मणा ॥ १२ ॥  
सहितः सर्वयादोभिः सागरेषु महाबलः ।  
प्राप्य लोहितकूटं च कृष्णेन वरुणो जितः ॥ १३ ॥  
महेन्द्रभवने जातो देवैर्गुप्तो महात्मभिः ।  
अचिन्तयित्वा देवेन्द्रं पारिजातद्रुमो हृतः ॥ १४ ॥  
पाण्ड्यं पौण्ड्रं कलिङ्गं च मात्स्यं चैव जनार्दनः ।  
जघान सहितान् सर्वान् वङ्गराजं तथैव च ॥ १५ ॥  
एष चैकशतं हत्वा रणे राज्ञां महात्मनाम् ।  
गान्धारीमावहद् वीरो महिषीं प्रियदर्शनाम् ॥ १६ ॥  
तथा गाण्डीवधन्वानं क्रीडन्तं मधुसूदनः ।  
जिगाय भरतश्रेष्ठं कुन्त्याः प्रमुखतो विभुः ॥ १७ ॥  
द्रोणं-द्रौणिं कृपं कर्णं भीष्मं चैव सुयोधनम् ।  
चक्रानुयानैः प्रहृवणे जिगाय पुरुषोत्तमः ॥ १८ ॥  
बभ्रोश्च प्रियमन्विच्छञ्छङ्खचक्रगदासिभृत् ।  
सौवीरराजस्य सुतां प्रसह्य हृतवान् प्रभुः ॥ १९ ॥  
पर्यस्तां पृथिवीं कृत्स्नां साश्वां सरथकुञ्जराम् ।  
वैणुदारिकृते यत्नाज्जिगाय पुरुषोत्तमः ॥ 2.102.२०॥  
अवाप्य तपसो वीर्यं बलमोजश्च माधवः ।  
पूर्वदेहे जहारायं बलेस्त्रिभुवनं हरिः ॥ २१॥  
वज्राशनिगदाखड्गैस्त्रासयद्भिश्च दानवैः ।  
यस्य नाधिगतो मृत्युः पुरं प्राग्ज्योतिषं प्रति ॥ २२ ॥  
अभिभूतश्च कृष्णेन सगणः सुमहाबलः ।  
बलेः पुत्रो महावीर्यो बाणो द्रविणवत्तरः ॥ २३ ॥  
पीठं तथा महाबाहुः कंसामात्यं जनार्दनः ।  
पैठिकं चासिलोमानं निजघान महाबलः ॥ २४ ॥  
जृम्भमैरावणं चापि विरूपं च महायशाः ।  
जघान पुरुषव्याघ्रो दैत्यं मानुषरूपिणम् ॥ २५ ॥  
तथा नागपतिं तोये कालीयं च महौजसम् ।  
निर्जित्य पुण्डरीकाक्षः प्रेषयामास सागरम् ॥ २६ ॥  
संजीवयामास मृतं पुत्रं सान्दीपनेस्तथा ।  
निर्जित्य पुरुषव्याघ्रो यमं वैवस्वतं हरिः ॥ २७ ॥  
एवमेष महाबाहुः शास्ता तेषां दुरात्मनाम् ।  
देवांश्च ब्राह्मणांश्चैव ये द्विषन्ति सदा नृप ॥ २८ ॥  
निहत्य नरकं भौममाहृत्य मणिकुण्डले ।  
देवमातुर्ददौ चैव प्रीत्यर्थं वज्रपाणिनः ॥ २९ ॥  
एवं सदैव दैत्यानां सुराणां च महायशाः ।  
भयाभयकरः कृष्णः सर्वलोककरो विभुः ॥ 2.102.३० ॥  
संस्थाप्य धर्मान् मर्त्येषु यज्ञैरिष्ट्वाऽऽप्तदक्षिणैः।  
कृत्वा देवार्थममितं स्वस्थानं प्रतिपत्स्यते ॥३१॥  
कृष्णो भोगवतीं रम्यामृषिकान्तां महायशाः ।  
द्वारकामात्मसात्कृत्वा समुद्रं गमयिष्यति ॥ ३२ ॥  
बहुरत्नसमाकीर्णो चैत्ययूपशताङ्किताम् ।  
द्वारकां वरुणावासं प्रवेक्ष्यति सकाननाम् ॥ ३३॥  
तां सूर्यसदनप्रख्यां मतज्ञः शार्ङ्गधन्वनः ।  
विसृष्टां वासुदेवेन सागरः प्लावयिष्यति ॥ ३४ ॥  
सुरासुरमनुष्येषु नासीन्न भविता क्वचित् ।  
य इमामावसेत्कश्चिदन्यो वै मधुसूदनात् ॥ ३५ ॥  
एवमेष दशार्हाणां विधाय विधिमुत्तमम् ।  
विष्णुर्नारायणः सोमः सूर्यश्च भविता स्वयम् ३६ ॥  
अप्रमेयस्त्वचिन्त्यश्च यथा कामचरो वशी ।  
मोदत्येष सदा भूतैर्बालः क्रीडनकैरिव ॥ ३७ ॥  
न प्रमातुं महाबाहुः शक्योऽयं मधुसूदनः ।  
परं ह्यपरमेतस्माद् विश्वरूपान्न विद्यते ॥ ३८ ॥  
श्रुतोऽयमेव शतशस्तथा शतसहस्रशः ।  
अन्तो हि कर्मणामस्य दृष्टपूर्वो न केनचित् ॥ ३९ ॥  
एवमेतानि कर्माणि शिशुमध्यगतस्तदा ।  
कृतवान् पुण्डरीकाक्षः संकर्षणसहायवान् ॥ 2.102.४० ॥  
इत्युवाच पुरा व्यासस्तपोवीर्येण चक्षुषा ।  
महायोगी महाबुद्धिः सर्वप्रत्यक्षदर्शिवान् ॥ ४१ ।  
वैशम्पायन उवाच  
इति संस्तूय गोविन्दं महेन्द्रवचनान्मुनिः ।  
यदुभिः पूजितः सर्वैर्नारदस्त्रिदिवं ययौ ॥ ४२ ॥  
ततस्तद् वसु गोविन्दो दिदेशान्धकवृष्णिषु ।  
यथार्हं पुण्डरीकाक्षो विधिवन्मधुसूदनः ॥ ४३॥  
यादवाश्च धनं प्राप्य विधिवद् भूरिदक्षिणैः ।  
यज्ञैरिष्ट्वा महात्मानो द्वारकामावसन् पुरीम् ॥ ४४ ॥  
इति श्रीमहाभारते खिलभागे हरिवंशे विष्णुपर्वणि नारदवाक्यं नाम  
द्व्यधिकशततमोऽध्यायः ॥ १०२ ॥