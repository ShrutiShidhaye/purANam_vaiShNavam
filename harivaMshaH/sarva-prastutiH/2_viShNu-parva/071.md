+++
title = "०७१"

+++
वैशम्पायन उवाच  
महेन्द्रवचनं श्रुत्वा नारदो वदतां वरः ।  
विविक्ते देवराजानमिदं वचनमब्रवीत् ॥ १ ॥  
कामं प्रियाणि राजानो वक्तव्या नात्र संशयः ।  
प्राप्तकालं तु वक्तव्यं हितमप्रियमप्युत ॥ २ ॥  
अनियुक्तपुरोभागो न स्यादिति वदन्ति हि ।  
सुलोकगतितत्त्वज्ञो नयविज्ञानकोविदः ॥ ३ ॥  
कार्याकार्ये समुत्पन्ने परिपृच्छति मां भवान् ।  
यतस्ततः प्रवक्ष्यामि गृह्यतां यदि रोचते ॥ ४ ॥  
अनुक्तेनापि सुहृदा वक्तव्यं जानता हितम् ।  
न्याय्यं च प्राप्तकालं च पराभवमनिच्छता ॥ ५ ॥  
वक्तव्यं सर्वथा सद्भिरप्रियं चापि यद्धितम् ।  
आनृण्यमेतत् स्नेहस्य सद्भिरेवादृतं पुरा ॥ ६ ॥  
अनृते धर्मभग्ने च न शुश्रूषति चाप्रिये ।  
न प्रियं च हितं वाच्यं सद्भिरेवेति निन्दिताः ॥ ७ ॥  
सर्वथा देव वक्तव्यं श्रूयतां शृण्वतां वर ।  
श्रुत्वा च कुरु सर्वज्ञ मम श्रेयस्करं वचः ॥ ८ ॥  
अन्योन्यभेदो भ्रातॄणां सुहृदां वा बलान्तक ।  
भवत्यानन्दकृद् देव द्विषतां नात्र संशयः ॥ ९ ॥  
हितानुबन्धसहितं कार्यं ज्ञेयं सुरेश्वर ।  
विपरीतं च तद्बुद्ध्या नित्यं बुद्धिमतां वर ॥ 2.71.१० ।  
यत्स्यात्तापकरं पश्चादारब्धं कार्यमीदृशम्।  
आरभेन्नैव तद् विद्वानेष बुद्धिमतां नयः ॥ ११ ॥  
विपाकमस्य कार्यस्य नानुपश्यामि शोभनम् ।  
यदत्र कारणं देव निबोध विबुधाधिप ॥ १२ ॥  
य एको विश्वमध्यास्ते प्रधानं जगतो हरिः ।  
प्रकृत्या यं परं सर्वे क्षेत्रज्ञं वै विदुर्बुधाः ॥ १३ ॥  
तस्याव्यक्तस्य यो व्यक्तो भागः सर्वभवोद्भवः ।  
तस्यात्मा परमो देवो विष्णुः सर्वस्य धीमतः ॥ १४ ॥  
प्रकृत्याः प्रथमो भाग उमा देवी यशस्विनी ।  
व्यक्तः सर्वमयो विश्वः स्त्रीसंज्ञो लोकभावनः ॥ १५ ॥  
रुक्मिण्याद्याः स्त्रियस्तस्या व्यक्तत्वं प्रथमो गुणः ।  
अव्यया प्रकृतिर्देवी गुणी देवो महेश्वरः ॥ १६ ॥  
न विशेषोऽस्य रुद्रस्य विष्णोश्चामरसत्तम ।  
गुणिनश्चाव्ययः शास्ता सदा च प्रथमोऽगुणः ॥ १७ ॥  
नारायणो महातेजाः सर्वकृत्ययेकभावनः ।  
भोक्ता महेश्वरो देवः कर्ता विष्णुरधोक्षजः ॥ १८ ।  
ब्रह्मा देवगणाश्चान्ये पश्चात्सृष्टा महात्मना ।  
महादेवेन देवेश प्रजापतिगणास्तथा ॥ १९ ॥  
एवं पुराणपुरुषो विष्णुर्देवेषु पठ्यते ।  
अचिन्त्यश्चाप्रमेयश्च गुणेभ्यश्च परस्तथा ॥ 2.71.२० ॥  
अदित्या तपसा विष्णुर्महात्माऽऽराधितः पुरा ।  
वरेण च्छन्दिता तेन परितुष्टेन चादितिः ॥ २१ ॥  
तयोक्तस्त्वत्समं पुत्रमिच्छामीति सुरोत्तम ।  
प्रणिपत्य च विज्ञाय नारायणमधोक्षजम् ॥ २२ ॥  
तेनोक्तं भुवने नास्ति मत्समः पुरुषोऽपरः ।  
अंशेन तु भविष्यामि पुत्रः खल्वहमेव ते ॥ २३ ॥  
स जातः सर्वकृद् देवो भ्राता तव सुरेश्वर ।  
नारायणो महातेजा यमुपेन्द्रं प्रचक्षते ॥ २४ ॥  
इच्छन्नेव हरिर्देव काश्यपत्वमुपागतः ।  
तैस्तैर्भावैर्विकुरुते भूतभव्यभवाप्ययः ॥ २५ ॥  
प्रादुर्भावं गतो देवो जगतो हितकाम्यया ।  
माथुरं जगतो नाथः कर्ता हर्ता च केशवः ॥ २६॥  
यथा पललपिण्डः स्याद् व्याप्तः स्नेहेन मानद ।  
तथा जगदिदं व्याप्तं विष्णुना प्रभविष्णुना ॥ २७ ॥  
ब्रह्मण्यदेवः सर्वात्मा तैस्तैर्भावैर्विकुर्वति ।  
जगत्यतिगुणो देवो वैकुण्ठः सर्वभावनः ॥ २८ ॥  
अतः समस्तदेवानां पूज्य एव च केशवः ।  
पद्मनाभश्च भगवान् प्रजासर्गकरो विभुः ॥ २९ ॥  
अनन्तो धारणार्थं च बिभर्ति च महद्यशः ।  
यज्ञ इत्यपि सद्भिश्च कथ्यते वेदवादिभिः ॥ 2.71.३० ॥  
श्वेतः कृतयुगे देवो रक्तस्त्रेतायुगे तथा ।  
द्वापरे च तथा पीतः कृष्णः कलियुगे विभुः ॥ ३१ ॥  
अवधीत्स हिरण्याक्षं दिव्यरूपधरो हरिः ।  
दधाराप्सु निमज्जन्तीमेष देवो वसुन्धराम् ॥ ३२ ॥  
वाराहं वपुराश्रित्य जगतो हितकाम्यया ।  
जघ्ने हिरण्यकशिपुं नारसिंहवपुर्हरिः ॥ ३३ ॥  
जिगाय जगतीं चैव विष्णुर्वामनरूपधृक् ।  
बबन्ध च बलिं देवः श्रीमान् पन्नगबन्धनैः ॥ ३४ ॥  
देवदानवसम्भूतानाक्रामयदपि श्रियम् ।  
त्वय्यनन्तः पुरा विष्णुरुदारोऽमितविक्रमः ॥ ३५ ॥  
सावशेषं तपो यस्य तन्निहन्ति जनार्दनः ।  
अलीकेष्वपि वर्तन्तं व्रतमेतन्महात्मनः ॥ ३६ ॥  
जघ्ने च दानवान् मुख्यान् देवानां ये च शत्रवः।  
तव प्रियार्थं गोविन्दो धर्मनित्यः सतां गतिः ॥ ३७ ॥  
रामत्वमपि चावाप्य जघ्ने रावणमात्मवान् ।  
भूत्वा कामगुणांश्चैव जघान द्विरदं हरिः ॥ ३८ ॥  
हिताय जगतोऽद्यापि लोके वसति मानुषे ।  
उपेन्द्रो जगतां नाथः सर्वभूतोत्तमोत्तमः ॥ ३९ ॥  
जटी कृष्णाजिनी दण्डी दृष्टपूर्वो मया हरिः ।  
दैतेयेषु चरन् देवस्तृणेष्वग्निरिवोद्धतः ॥ 2.71.४० ॥  
अद्राक्षमपि गोविन्दं दानवैकार्णवं जगत् ।  
कुर्वाणं दानवैर्हीनं जगतो हितकाम्यया ॥ ४१ ॥  
अवश्यं पारिजातं ते नयिष्यति जनार्दनः ।  
द्वारकाममरश्रेष्ठ नानृतं च ब्रवीम्यहम् ॥ ४२ ॥  
भ्रातृस्नेहाभिभूतस्त्वं न कृष्णे प्रहरिष्यसि ।  
नापि कृष्णस्त्वयि ज्येष्ठे प्रहरिष्यति वासव ॥ ४३ ॥  
नैव चेच्छ्रोष्यति प्रोक्तं मया देव कथञ्चन ।  
पृच्छ त्वं नयधर्मज्ञान् ये हितास्तव मन्त्रिणः ॥ ४४ ॥  
वैशम्पायन उवाच  
नारदेनैवमुक्तस्तु महेन्द्रो जनमेजय ।  
इदमुत्तरमीशोऽथ प्रत्युवाच जगद्गुरुम् ॥ ४५ ॥  
एवंविधप्रभावं त्वं कृष्णं वदसि यद् द्विज ।  
एवमेतत् सुबहुशः श्रुतं खलु मया मुने ॥ ४६ ॥  
यतश्चैवंविधः कृष्णस्ततोऽहं तस्य वै तरुम् ।  
न प्रदास्यामि दातव्यं सतां धर्ममनुस्मरन् ॥ ४७ ॥  
महाप्रभावो नाल्पार्थे रुष्येदिति विचिन्तयन् ।  
व्यवस्थितोऽहं भद्रं ते मुने सर्वगुणादिति ॥ ४८ ॥  
महाप्रभावाः सततं भवन्ति हि सहिष्णवः ।  
श्रोतारश्चैव सततं वृद्धानां ज्ञानचक्षुषाम् ॥ ४९ ॥  
महात्मा कारणे नाल्पे कृष्णो धर्मभृतां वरः ।  
भ्रात्रा ज्येष्ठेन सर्वज्ञो विरोधं गन्तुमर्हति ॥ 2.71.५० ॥  
यथैवं मम मातुः स वरं प्रादादधोक्षजः ।  
तथैव तस्याः पुत्राणां ज्येष्ठानां सोढुमर्हति ॥ ५१ ॥  
यथैवोपेन्द्रतां यातः स्वयमिच्छञ्जनार्दनः ।  
तथैव भ्रातुरिन्द्रस्य सम्मानं कर्तुमर्हति ॥ ५२ ॥  
ज्यैष्ठ्यमेतेन देवेन नारब्धं किं पुरातने ।  
अथेदानीमपीच्छेत् स ज्येष्ठोऽस्तु मधुसूदनः ॥ ५३ ॥  
सुनिश्चितं बलरिपुमीक्ष्य नारदो विसर्जितस्त्रिदशवरेण धर्मभृत् ।  
ययौ पुरीं यदुवृषभाभिरक्षितां कुशस्थलीं धृतिमतिमांस्तपोधनः ॥ ५४ ॥  
इति श्रीमहाभारते खिलभागे हरिवंशे विष्णुपर्वणि पारिजातहरणे नारदस्य स्वर्गात्पुनरागमने एकसप्ततितमोऽध्यायः ॥ ७१ ॥