+++
title = "१२८"

+++
वैशम्पायन उवाच  
अथाहुको महाबाहुः कृष्णं प्राह महाद्युतिः ।  
हर्षादुत्फुल्लनयनः श्रूयतां यदुनन्दन ॥ १ ॥  
एवं गतेऽनिरुद्धस्य क्रियतां महदुत्सवः ।  
क्षेमात् प्रत्यागतं दृष्ट्वा सेव्यमाना महामते ॥ २ ॥  
उषापि च महाभागा सखीभिः परिवारिता ।  
रमते परया प्रीत्या चानिरुद्धेन संगता ॥ ३ ॥  
कुम्भाण्डदुहिता रामा उषायाः सखिमण्डले ।  
प्रवेश्यतां महाभागा वैदर्भी वर्द्धयेत् पुनः ॥ ४ ॥  
साम्बाय दीयतां रामा कुम्भाण्डदुहिता शुभा ।  
शेषाश्च कन्या न्यस्यन्तां कुमाराणां यथाक्रमम् ॥ ५ ॥  
वर्तते सोत्सवस्तत्र अनिरुद्धस्य वेश्मनि ।  
गृहे श्रीधन्वनश्चैव शुभस्तत्र प्रवर्तते ॥ ६ ॥  
वादयन्ति पुरे तत्र नार्यो मदवशं गताः ।  
नृत्यन्ते चाप्सरास्तत्र गायन्ति च तथापराः॥ ७ ॥  
काश्चित् प्रमुदितास्तत्र काश्चिदन्योन्यमब्रुवन् ।  
नानावर्णाम्वरधराः क्रीडमानास्ततस्ततः ॥ ८ ॥  
अभियान्ति ततोऽन्योन्यं काश्चिन्मदवशात् स्वयम्।  
क्रीडन्ति काश्चिदक्षैस्तु हर्षादुत्फुल्ललोचनाः ॥ ९ ॥  
मायूरं रथमारुह्य सखीभिः परिवारिता ।  
उषा सम्प्रेषिता देव्या रुद्राण्या प्रतिगृह्यताम् ॥ १० ॥  
इयं चैव कुलश्लाघ्या नाम्नोषा सुन्दरी वरा ।  
बाणपुत्री तव वधूः प्रतिगृह्णीष्व भामिनीम् ॥ ११ ॥  
ततः प्रतिगृहीता सा स्त्रीभिराचारमङ्गलैः ।  
प्रवेशिता च सा वेश्म अनिरुद्धस्य शोभना ॥ १२ ॥  
देवकी रोहिणी चैव रुक्मिण्यथ विदर्भजा ।  
दृष्ट्वानिरुद्धं रोदन्त्यः स्नेहहर्षसमन्विताः ॥ १३ ॥  
रेवती रुक्मिणी चैव गृहमुख्यं प्रवेशयत् ।  
वधूर्वर्धसि दिष्ट्या त्वमनिरुद्धस्य दर्शनात् ॥ १४ ॥  
ततस्तूर्यप्रणादैस्ता वरनार्यः शुभाननाः ।  
क्रियामारेभिरे कर्तुमुषा च गृहसंस्थिता ॥ १५ ।  
ततो हर्म्यतलस्था सा वृष्णिपुङ्गवसंस्थिता ।  
रमते सर्वसदृशैरुपभोगैर्वरानना ॥ १६ ॥  
चित्रलेखा च सुश्रोणी अप्सरारूपधारिणी ।  
आपृच्छ्य च सखीवर्गमुषां च त्रिदिवं गता ॥ १७ ॥  
गतासु तासु सर्वासु सखीष्वसुरसुन्दरी ।  
मायावत्या गृहं नीता प्रथमं सा निमन्त्रिता ॥ १८ ॥  
सा तु प्रद्युम्नगृहिणी स्नुषा दृष्ट्वा सुमध्यमा ।  
वासोभिरन्नपानैश्च पूजयामास सुन्दरीम् ॥ १९ ॥  
ततः क्रमेण सर्वास्ता वधूमूषां यदुस्त्रियः ।  
आचारमनुपश्यन्त्यः स्वधर्ममुपचक्रिरे ॥ २० ॥  
वैशम्पायन उवाच  
एतत् ते सर्वमाख्यातं मया कुरुकुलोद्वह ।  
यथा बाणो जितः संख्ये जीवन्मुक्तश्च विष्णुना॥ २१ ॥  
द्वारकायां ततः कृष्णो रेमे यदुगणैर्वृतः ।  
अन्वशासन्महीं कृत्स्नां परया संयुतो मुदा ॥ २२ ॥  
एवमेषोऽवतीर्णो वै पृथिवीं पृथिवीपते ।  
विष्णुर्यदुकुलश्रेष्ठो वासुदेवेति विश्रुतः ॥ २३ ॥  
एतैश्च कारणैः श्रीमान् वसुदेवकुले प्रभुः ।  
जातो वृष्णिषु देवक्यां यन्मां त्वं परिपृच्छसि ॥ २४ ॥  
निवृत्ते नारदप्रश्ने यन्मयोक्तं समासतः ।  
श्रुतास्ते विस्तराः सर्वे ये पूर्वं जनमेजय ॥ २५ ॥  
विष्णोस्तु माथुरे कल्पे यत्र ते संशयो महान् ।  
वासुदेवगतिश्चैव सा मया समुदाहृता ॥ २६ ॥  
आश्चर्यं चैव नान्यद् वै कृष्णश्चाश्चर्यसंनिधिः ।  
सर्वेष्वाश्चर्यकल्पेषु नास्त्याश्चर्यमवैष्णवम् ॥ २७ ॥  
एष धन्यो हि धन्यानां धन्यकृद् धन्यभावनः ।  
देवेषु तु सदैत्येषु नास्ति धन्यतरोऽच्युतात् ॥ २८ ॥  
आदित्या वसवो रुद्रा अश्विनौ मरुतस्तथा ।  
गगनं भूर्दिशश्चैव सलिलं ज्योतिरेव च ॥ २९ ॥  
एष धाता विधाता च संहर्ता चैव नित्यशः ।  
सत्यं धर्मस्तपश्चैव ब्रह्मा चैव पितामहः ॥ ३० ॥  
अनन्तश्चैव नागानां रुद्राणां शंकरः स्मृतः ।  
जङ्गमाजङ्गमं चैव जगन्नारायणोद्भवम् ॥ ३१ ॥  
एतस्माच्च जगत् सर्वं प्रसूयेत जनार्दनात् ।  
जगच्च सर्वं देवेशे तं नमस्कुरु भारत ॥ ३२ ॥  
पूज्यश्च सततं सर्वैर्देवैरेष सनातनः ।  
इत्युक्तं बाणयुद्धं ते माहात्म्यं केशवस्य तु ॥ ३३ ॥  
वंशप्रतिष्ठामतुलां श्रवणादेव लप्स्यसे ।  
ये चेदं धारयिष्यन्ति बाणयुद्धमनुत्तमम् ॥ ३४ ॥  
केशवस्य च माहात्म्यं नाधर्मस्तान्भजिष्यति ।  
एषा तु वैष्णवी चर्या मया कार्त्स्न्येन कीर्तिता ॥ ३५ ॥  
पृच्छतस्तात यज्ञेऽस्मिन् निवृत्ते जनमेजय ।  
आश्चर्यपर्व निखिलं यो हीदं धारयेन्नृप ॥ ३६ ॥  
सर्वपापविनिर्मुक्तो विष्णुलोकं स गच्छति ।  
कल्य उत्थाय यो नित्यं कीर्तयेत् सुसमाहितः ॥ ३७ ॥  
न तस्य दुर्लभं किंचिदिह लोके परत्र च ।  
ब्राह्मणः सर्ववेदी स्यात् क्षत्रियो विजयी भवेत्॥ ३८ ॥  
वैश्यो धनसमृद्धः स्याच्छूद्रः कामानवाप्नुयात् ।  
नाशुभं प्राप्नुयात्किंचिद् दीर्घमायुर्लभेत सः ॥ ३९ ॥  
सौतिरुवाच  
इति पारीक्षितो राजा वैशम्पायनभाषितम् ।  
श्रुतवानचलो भूत्वा हरिवंशं द्विजोत्तमाः ॥ ४० ॥  
एवं शौनक संक्षेपाद् विस्तरेण तथैव च ।  
प्रोक्ता वै सर्ववंशास्ते किं भूयः श्रोतुमिच्छसि ॥ ४१ ॥  
इति श्रीमहाभारते खिलभागे हरिवंशे विष्णुपर्वणि उषाहरणसमाप्तौ अष्टाविंशत्यधिकशततमोऽध्यायः ॥ १२८ ॥