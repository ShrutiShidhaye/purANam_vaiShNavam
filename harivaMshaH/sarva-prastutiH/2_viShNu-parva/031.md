+++
title = "०३१"

+++
वैशम्पायन उवाच  
भर्तारं पतितं दृष्ट्वा क्षीणपुण्यमिव ग्रहम् ।  
कंसपत्न्यो हतं कंसं समन्तात् पर्यवारयन् ॥ १ ॥  
तं महीशयने सुप्तं क्षितिनाथं गतायुषम् ।  
भार्याः स्म दृष्ट्वा शोचन्ति मृग्यो मृगपतिं यथा ॥ २ ॥  
हा हताः स्म महाबाहो हताशा हतबान्धवाः ।  
वीरपत्न्यो हते वीरे त्वयि वीरव्रतप्रिये ॥ ३ ॥  
इमामवस्थां पश्यन्त्यः पश्चिमां तव नैष्ठिकीम् ।  
कृपणं राजशार्दूल विलपामः सबान्धवाः ॥ ४ ॥  
छिन्नमूलाः स्म संवृत्ताः परित्यक्तास्त्वया विभो ।  
त्वयि पञ्चत्वमापन्ने नाथेऽस्माकं महाबले ॥ ५ ॥  
को नः कोपपरीताङ्गी रतिसंसर्गलालसाः ।  
लता इव विचेष्टन्तीः शयनीयानि नेष्यति ॥ ६ ॥  
इदं तेऽसदृशं सौम्य हृद्यनिःश्वासमारुतम् ।  
दहत्यर्को मुखं कान्तं निस्तोयमिव पङ्कजम् ॥ ७ ॥  
इमे ते श्रवणे शून्ये न शोभेते विकुण्डले ।  
शिरोधरायां संलीने सततं कुण्डलप्रिये ॥ ८ ॥  
क्व ते स मुकुटो वीर सर्वरत्नविभूषितः ।  
अत्यर्थं शिरसो लक्ष्मीं यो दधारार्कसप्रभाम् ॥ ९ ॥  
अनेन हि कलत्रेण तवान्तःपुरशोभिना ।  
कथं दीनेन कर्तव्यं त्वयि लोकान्तरं गते ॥ 2.31.१० ॥  
ननु नाम स्त्रियः साध्व्यः प्रियभोगेष्ववञ्चिताः ।  
पतीनामपरित्याज्याः स त्वं नस्त्यज्य गच्छसि ॥ ११ ॥  
अहो कालो महावीर्यो येन पर्ययकर्मणा ।  
कालतुल्यः सपत्नानां त्वं क्षिप्रमपनीयसे ॥ १२ ॥  
वयं दुःखेष्वनुचिताः सुखेष्वेव त्वयैधिताः ।  
कथं वत्स्याम विधवा नाथ कार्पण्यमाश्रिताः ॥ १३ ॥  
स्त्रीणां चारित्रलुब्धानां पतिरेकः परा गतिः ।  
त्वं हि नः सा गतिश्छिन्ना कृतान्तेन बलीयसा ॥ १४॥  
वैधव्येनाभिभूताः स्मः शोकसंतप्तमानसाः ।  
रोदितव्यह्रदे मग्नाः क्व गच्छामस्त्वया विना ॥ १५ ॥  
सह त्वया गतः कालस्त्वदङ्के क्रीडितं कृतम् ।  
क्षणेन तद्विहीनाः स्म अनित्या हि नृणां गतिः ॥ १६ ॥  
अहो बलविहीनाः स्म विपन्ने त्वयि मानद ।  
एकदुष्कृतकारिण्यः सर्वा वैधव्यलक्षणाः ॥ १७ ॥  
त्वया स्वर्गप्रतिच्छन्दैर्लालिताः स्म रतिप्रियाः ।  
त्वयि कामवशाः सर्वाः स नस्त्यज्य क्व गच्छसि ॥ १८।  
अस्माकं त्वमनाथानां नाथो ह्यसि सुरोपम ।  
आसां विलपमानानां कुररीणामिव प्रभो ।  
प्रतिवाक्यं जगन्नाथ दातुमर्हसि मानद ॥ १९ ॥  
एवमार्तकलत्रस्य शाम्यमानेषु बन्धुषु ।  
गमनं ते महाभाग दारुणं प्रतिभाति नः ॥ 2.31.२० ॥  
नूनं कान्ततराः कान्त परलोके वरस्त्रियः ।  
यतस्त्वं प्रस्थितो वीर विहायेमं गृहे जनम् ॥ २१ ॥  
किं नु ते कारणं वीर भार्यास्वेतासु भूरिद ।  
आर्तनादं रुदन्तीषु यन्मोहान्नावबुध्यसे ॥ २२ ॥  
अहो निष्करुणा यात्रा नराणामौर्ध्वदेहिकी ।  
यत् परित्यज्य दारान्स्वान्निरपेक्षा व्रजन्ति हि॥२३॥  
अपतित्वं स्त्रियाः श्रेयो न तु शूरः पतिः स्त्रियाः ।  
स्वर्गस्त्रीणां प्रियाः शूरास्तेषामपि च ताः प्रियाः ॥२४॥  
अहो क्षिप्रमदृश्येन नयता त्वां रणप्रियम्।  
प्रहृतं नः कृतान्तेन सर्वासामन्तरात्मसु ॥ २५ ॥  
हत्वा जरासंधबलं जित्वा यक्षांश्च संयुगे ।  
कथं मानुषमात्रेण हतस्त्वं जगतीतले ॥ २६ ॥  
इन्द्रेण सह संग्रामं कृत्वा सायकविग्रहम् ।  
अमर्त्यैरजितो युद्धे मर्त्येनासि कथं हतः ॥ २७ ॥  
त्वया सागरमक्षोभ्यं विक्षोभ्य शरवृष्टिभिः ।  
रत्नसर्वस्वहरणं जित्वा पाशधरं कृतम् ॥ २८ ॥  
त्वया पौरजनस्यार्थे मन्दं वर्षति वासवे।  
सायकैर्जलदाञ्जित्वा बलाद् वर्षं प्रवर्तितम् ॥ २९ ॥  
प्रतापावनताः सर्वे तव तिष्ठन्ति पार्थिवाः ।  
प्रेषयन्तो वरार्हाणि रत्नान्याच्छादनानि च ॥ 2.31.३० ॥  
तवैव देवकल्पस्य दृष्टवीर्यस्य शत्रुभिः ।  
कथं प्राणान्तकं घोरमीदृशं भयमागतम् ॥ ३१ ॥  
प्राप्ताः स्मो विधवाशब्दं त्वयि नाथे निपातिते ।  
अप्रमत्ताः प्रमत्तेन कृतान्तेन निराकृताः ॥ ३२ ॥  
यद्येवं नाथ गन्तव्यं यदि वा विस्मृता वयम् ।  
वाङ्मात्रेणापि यामीति वक्तव्ये कः परिश्रमः ॥ ३३ ॥  
प्रसीद नाथ भीताः स्म पादौ ते याम मूर्द्धभिः ।  
अलं दूरप्रवासेन निवर्तस्व नराधिप ॥ ३४ ॥  
अहो वीर कथं शेषे निषण्णस्तृणपांसुषु ।  
शयानस्य हि ते भूमौ कस्मान्नोद्विजते वपुः ॥ ३५ ॥  
केन सुप्तप्रहारोऽयं दत्तोऽस्माकमतर्कितः ।  
प्रहृतं केन सर्वासु नारीष्वेवं सुदारुणम् ॥ ३६ ॥  
रुदितानुशयो नार्या जीवन्त्याः परिदेवनम् ।  
किं वयं सति गन्तव्ये सह भर्त्रा रुदामहे ॥ ३७ ॥  
एतस्मिन्नन्तरे दीना कंसमाता प्रवेपती ।  
क्व मे वत्सः क्व मे पुत्र इति रोरूयती भृशम् ॥ ३८ ॥  
सापश्यन्निहतं पुत्रं निष्प्रभं शशिनं यथा ।  
हृदयेन विदीर्णेन भ्राम्यमाणा पुनः पुनः॥ ३९ ॥  
पुत्रं समभिवीक्षन्ती हा हतास्मीति वाशती ।  
स्नुषाणामार्तनादेन विललाप रुरोद च ॥ 2.31.४० ॥  
सा तस्य वदनं दीनमुत्संगे पुत्रगृद्धिनी ।  
कृत्वा पुत्रेति कारुण्यं विललापार्तया गिरा ॥ ४१ ॥  
पुत्र शूरव्रते युक्त ज्ञातीनां नन्दिवर्द्धन ।  
किमिदं त्वरितं वत्स प्रस्थानं कृतवानसि ॥ ४२ ॥  
प्रसुप्तश्चातिविवृते किं पुत्र नियमं विना ।  
वत्स नैवंविधा भूमौ शेरते कृतलक्षणाः ॥ ४३ ॥  
रावणेन पुरा गीतः श्लोकोऽयं साधुसम्मतः ।  
बलज्येष्ठेन लोकेषु राक्षसानां समागमे ॥ ४४ ॥  
एवमूर्जितवीर्यस्य मम देवनिघातिनः ।  
बान्धवेभ्यो भयं घोरं दुर्निवार्यं भविष्यति ॥ ४५ ।  
तथैव ज्ञातिलुब्धस्य मम पुत्रस्य धीमतः ।  
ज्ञातिभ्यो भयमुत्पन्नं शरीरान्तकरं महत् ॥ ४६ ॥  
सा पतिं भूपतिं वृद्धमुग्रसेनं विचेतसम् ।  
उवाच रुदती वाक्यं विवत्सा हरिणी यथा ॥ ४७ ॥  
एह्येहि राजञ्छुद्धात्मन पश्य पुत्रं जनेश्वरम् ।  
शयानं वीरशयने वज्राहतमिवाचलम् ॥ ४८ ॥  
अन्य कुर्मो महाराज निर्याणसदृशीं क्रियाम् ।  
प्रेतत्वमुपपन्नस्य गतस्य यमसादनम् ॥ ४९ ॥  
वीरभोग्यानि राज्यानि वयं चापि पराजिताः ।  
गच्छ विज्ञाप्यतां कृष्णः कंससत्कारकारणात् ॥ 2.31.५० ॥  
मरणान्तानि वैराणि शान्ते शान्तिर्भविष्यति ।  
प्रेतकार्याणि कार्याणि मृतः किमपराध्यते ॥ ५१ ॥  
एवमुक्त्वा पतिं भोजं केशानारुज्य दुःखिता ।  
पुत्रस्य मुखमीक्षन्ती विललापैव सा भृशम् ॥ ५२ ॥  
इमास्ते किं करिष्यन्ति भार्या राजन् सुखोषिताः ।  
त्वां पतिं सुपतिं प्राप्य या विपन्नमनोरथाः ॥५३॥  
इमं ते पितरं वृद्धं कृष्णस्य वशवर्तिनम् ।  
कथं द्रक्ष्यामि शुष्यन्तं कासारसलिलं यथा ॥ ५४ ॥  
अहं ते जननी पुत्र किमर्थं नाभिभाषसे ।  
प्रस्थितो दीर्घमध्वानं परित्यज्य प्रियं जनम् ॥ ५५ ॥  
अहो वीराल्पभाग्यायाः कृतान्तेनाभिवर्तिना ।  
आच्छिद्य मम संदायो नीयसे नयकोविदः ॥ ५६ ॥  
दानमानगृहीतानि तृप्तान्येतानि तैर्गुणैः ।  
रुदन्ति तव भृत्यानां कुलानि कुलयूथप ॥ ५७ ॥  
उत्तिष्ठ नरशार्दूल दीर्घबाहो महाबल ।  
त्राहि दीनं जनं सर्वं पुरमन्तःपुरं यथा ॥ ५८ ॥  
रुदतीनां भृशार्तानां कंसस्त्रीणां सुविस्तरम् ।  
जगामास्तं दिनकरः संध्यारागेण रञ्जितः ॥ ५९ ॥  
इति श्रीमहाभारते खिलभागे हरिवंशे विष्णुपर्वणि कंसस्त्रीविलापे एकत्रिंशोऽध्यायः ॥ ३१ ॥