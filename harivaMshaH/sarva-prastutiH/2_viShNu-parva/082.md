+++
title = "०८२"

+++
जनमेजय उवाच  
वैशम्पायन धर्मज्ञ व्यासशिष्य तपोधन ।  
पारिजातस्य हरणे षट्पुरं परिकीर्तितम् ॥ १ ॥  
निवासोऽसुरमुख्यानां दारुणानां तपोधन ।  
तेषां वधं मुनिश्रेष्ठ कीर्तयस्वान्धकस्य च ॥ २ ॥  
वैशम्पायन उवाच  
त्रिपुरे निहते वीर रुद्रेणाक्लिष्टकर्मणा ।  
तत्र प्रधाना बहवो बभूवुरसुरोत्तमाः ॥ ३ ॥  
शराग्निना न दग्धास्ते रुद्रेण त्रिपुरालयाः ।  
षष्टिः शतसहस्राणि न न्यूनान्यधिकानि च ॥ ४ ॥  
ते ज्ञातिवधसंतप्ताश्चक्रुर्वीराः पुरा तपः ।  
जम्बूमार्गे सतामिष्टे महर्षिगणसेविते ॥ ५ ॥  
आदित्याभिमुखा वीराः सहस्राणां शतं समाः ।  
वायुभक्षा नृपश्रेष्ठ स्तुवन्तः पद्मसम्भवम् ॥ ६ ॥  
तेषामुदुम्बरं राजन् गण एकः समाश्रितः ।  
वृक्षं तत्रावसन् वीरास्ते कुर्वन्तो महत्तपः ॥ ७ ॥  
कपित्थवृक्षमाश्रित्य केचित्तत्रोषिताः पुरा ।  
सृगालवाटीस्त्वपरे चेरुरुग्रं तथा तपः ॥ ८ ॥  
वटमूले तथा चेरुस्तपः कौरवनन्दन ।  
अधीयन्तो परं ब्रह्म वटं गत्वासुरात्मजाः ॥ ९ ॥  
तेषां तुष्टः प्रजाकर्ता नरदेव पितामहः ।  
वरं दातुं सुरश्रेष्ठः प्राप्तो धर्मभृतां वरः ॥ 2.82.१० ॥  
वरं वरयतेत्युक्तास्ते राजन् पद्मयोनिना ।  
नेषुस्तद्वरदानं तु द्विषन्तस्त्र्यम्बकं विभुम् ॥ ११ ॥  
इच्छन्तोऽपचितिं गन्तुं ज्ञातीनां कुरुनन्दन ।  
तानुवाच ततो ब्रह्मा सर्वशः कुरुनन्दन ॥ १२ ॥  
विश्वस्य जगतः कर्तुः संहर्तुश्च महात्मनः ।  
कः शक्तोऽपचितिं गन्तुं मास्तु वोऽत्र वृथा श्रमः॥१३॥  
अनादिमध्यनिधनः सोमो देवो महेश्वरः ।  
तमासूय सुखं स्वर्गे वस्तुमिच्छन्ति येऽसुराः॥ १४ ॥  
ते नेषुस्तत्र केचित् तु दुरात्मानो महासुराः ।  
अथेषुरपरे राजन्नसुरा भव्यभावनाः ॥ १५ ॥  
नेषुर्ये सुदुरात्मानस्तानुवाच पितामहः ।  
वरयध्वं वरं वीरा रुद्रक्रोधमृतेऽसुराः ॥ १६ ॥  
ते ऊचुः सर्वदेवानामवध्याः स्याम हे विभो ।  
पुराणि षट् च नो देव भवन्त्यन्तर्महीतले ॥ १७ ॥  
सर्वकामसमृद्धार्थं षटपुरं चास्तु नः प्रभो ।  
वयं च षट्पुरं गत्वा वसेम च सुखं विभो ॥ १८ ॥  
रुद्रादुग्रं भयं न स्याद् येन नो ज्ञातयो हताः ।  
निहतं त्रिपुरं दृष्ट्वा भीताः स्म तपसां निधे ॥ १९ ॥  
पितामह उवाच  
असुरा भवतावध्या देवानां शङ्करस्य च ।  
न बाधिष्यथ चेद्विप्रान् सत्पथस्थान्सतां प्रियान्॥2.82.२०॥  
विप्रोपघातं मोहाच्चेत् करिष्यथ कथंचन ।  
नाशं यास्यथ विप्रा हि जगतः परमा गतिः ॥ २१ ॥  
नारायणाद् बिभेतव्यं कुर्वद्भिर्ब्राह्मणाहितम् ।  
सर्वभूतेषु भगवान् हितं धत्ते जनार्दनः ॥ २२ ॥  
ते गता असुरा राजन् ब्रह्मणाथ विसर्जिताः ।  
येऽपि भक्ता महादेवमसुरा धर्मचारिणः ॥ २३ ॥  
स्वयं हि दर्शनं तेषां ददौ त्रिपुरनाशनः ।  
श्वेतं वृषभमारुह्य सोमः सप्रवरः प्रभुः ।  
उवाचेदं च भगवानसुरान् स सतां गतिः ॥ २४ ॥  
वैरमुत्सृज्य दम्भं च हिंसां चासुरसत्तमाः ।  
मामेव चाश्रितास्तस्माद् वरं साधु ददामि वः ॥ २५ ॥  
यैर्दीक्षिताः स्थ मुनिभिः सत्क्रियापरमैर्द्विजैः ।  
सह तैर्गम्यतां स्वर्गः प्रीतोऽहं वः सुकर्मणा ॥ २६ ॥  
 इह ये चैव वत्स्यन्ति तापसा ब्रह्मवादिनः ।  
अपि कापित्थिका वृक्षे तेषां लोको यथा मम॥२७॥  
इह मासान्तपक्षान्तौ यः करिष्यति मानवः ।  
वानप्रस्थेन विधिना पूजयन् मां तपोधनाः ॥ २८ ॥  
वर्षाणां स सहस्रं तु तपसां प्राप्स्यते फलम् ।  
कृत्वा त्रिरात्रं विधिवल्लप्स्यते चेप्सितां गतिम्॥ २९ ॥  
अर्कद्वीपे निवसतो द्विगुणं तद् भविष्यति ।  
न विदेशे च भद्रं वो वरमेतद् ददाम्यहम् ॥ 2.82.३० ॥  
श्वेतवाहननामानं यश्च मां पूजयिष्यति ।  
सर्वतो भयचित्तोऽपि गतिं स मम यास्यति ॥ ३१ ॥  
औदुम्बरान् वाटमूलान् द्विजान् कापित्थिकानपि।  
तथा सृगालवाटीयान् धर्मात्मानो दृढव्रतान् ॥ ३२ ॥  
मुनींश्च ब्रह्मवादीयान् सविशेषेण ये नराः ।  
पूजयिष्यन्ति सततं ते यास्यन्तीप्सितां गतिम् ॥३३॥  
इत्युक्त्वाथ महादेवो भगवाञ्छ्वेतवाहनः ।  
तैरेव सहितः सर्वै रुद्रलोकं जगाम वै ॥ ३४ ॥  
जम्बूमार्गं गमिष्यामि जम्बूमार्गे वसाम्यहम् ।  
एवं संकल्पमानोऽपि रुद्रलोके महीयते ॥ ३५ ॥  
इति श्रीमहाभारते खिलभागे हरिवंशे विष्णुपर्वणि षट्पुरवधे द्व्यशीतितमोऽध्यायः ॥ ८२ ॥