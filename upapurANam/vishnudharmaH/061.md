+++
title = "०६१"

+++
अथैकषष्टितमोऽध्यायः।  
भगवानुवाच।  
अग्निष्टोमादिभिर्यज्ञैरिष्ट्वा विपुलदक्षिणैः।  
न तत्फलमवाप्नोति सङ्ग्रामे यदवाप्नुयात् ॥१॥

इति यज्ञविदः प्राहुर्यज्ञकर्मविशारदाः।  
तस्मात्तत्ते प्रवक्ष्यामि यत्फलं शस्त्रजीविनाम् ॥२॥

धर्मलाभोऽर्थलाभश्च यशोलाभस्तथैव च।  
यः शूरो वध्यते युद्धे विमृदन्परवाहिनीम्।  
तस्य धर्मार्थकामाश्च यज्ञाश्चैवाप्तदक्षिणाः ॥३॥

परं ह्यभिमुखं हत्वा तद्यानं योऽधिरोहति।  
विष्णुक्रान्तं स यजत एवं युध्यन्रणाजिरे।  
अश्वमेधानवाप्नोति चतुरस्तेन कर्मणा ॥४॥

यस्तु शस्त्रमनुत्सृज्य वीर्यवान्वाहिनीमुखे।  
सम्मुखो वर्तते शूरः स स्वर्गान्न विवर्तते ॥५॥

राजानं राजपुत्रं वा सेनापतिमथापि वा।  
हन्यात्क्षत्रेण यः शूरस्तस्य लोकोऽक्षयो ध्रुवः ॥६॥

यावन्ति तस्य शस्त्राणि भिन्दन्ति त्वचमाहवे।  
तावतो लभते लोकान्सर्वकामदुघोऽक्षयान् ॥७॥

वीरासनं वीरशय्या वीरस्थानस्थितिः स्थिरा।  
गवार्थे ब्राह्मणार्थे वा स्वाम्यर्थे तु कृतं च यैः।  
ते गच्छन्त्यमलं स्थानं यथा सुकृतिनस्तथा ॥८॥

अभग्नं यः परं हन्याद्भग्नं च परिरक्षति।  
यस्मिन्स्थिते पलायन्ति सोऽपि प्राप्नोति स्वर्गतिम् ॥९॥

ऊर्ध्वं तिर्यक् च यश्चार्वाक् प्राणान्सन्त्यजते युधि।  
हताश्वश्च पतेद्युद्धे स स्वर्गान्न निवर्तते ॥१०॥

यस्य चिह्नीकृतं गात्रं शरशक्त्यृष्टितोमरैः।  
देवकन्यास्तु तं वीरं रमयन्ति रमन्ति च ॥११॥

वराप्सरःसहस्राणि शूरमायोधने हतम्।  
त्वरितान्यभिधावन्ति मम भर्ता ममेति च ॥१२॥

हतस्याभिमुखस्याजौ पतितस्यानिवर्तिनः।  
ह्रियते यत्परैर्द्रव्यं नरमेधफलं तु तत् ॥१३॥

भूयो गतिं प्रवक्ष्यामि रणे येऽभिमुखा हताः।  
शक्यं त्विह समृद्धैस्तु यष्टुं क्रतुशतैर्नरैः।  
आत्मदेहं तु विप्रार्थे त्यक्तुं युद्धे सुदुष्करम् ॥१५॥

यां यज्ञसङ्घैस्तपसा च विप्राः स्वर्गैषिणस्तत्र चयैः प्रयान्ति।  
क्षणेन तामेव गतिं प्रयान्ति महाहवे स्वां तनुं सन्त्यजन्तः ॥१६॥

सर्वांश्च वेदान्सह षड्भिरङ्गैः।  
साङ्ख्यं च योगं च वने च वासम्।  
एतान्गुणानेक एवातिशेते।  
सङ्ग्रामधाम्न्यात्मतनुं त्यजेद्यः ॥१७॥

इमां गिरं चित्रपदां शुभाक्षरां।  
सुभाषितां वृतभिदां दिवौकसाम्।  
चमूमुखे यः स्मरते दृढस्मृतिर्।  
न हन्यते हन्ति च सोऽरणे रिपून् ॥१८॥

एष पुण्यतमः स्वर्ग्यः सुयज्ञः सर्वतोमुखः।  
सर्वेषामेव वर्णानां क्षत्रियस्य विशेषतः ॥१९॥

भूयश्चैव प्रवक्ष्यामि भीष्मवाक्यमनुत्तमम्।  
यादृशाय प्रहर्तव्यं यादृशं परिवर्जयेत् ॥२०॥

आततायिनमायान्तमपि वेदान्तगं रणे।  
जिघांसन्तं जिघांसीयान्न तेन ब्रह्महा भवेत् ॥२१॥

हताश्वश्च न हन्तव्यः पानीयं यश्च याचते।  
व्याधितो दुर्बलश्चैव रथहीनस्तथैव च ॥२२॥

भग्नधन्वाच्छिनगुणः प्राणेप्सुः कृपणं ब्रुवन्।  
विमुक्तकेशो धावेद्यो यश्चोन्मत्ताकृतिर्भवेत् ॥२३॥

पर्णशाखातृणग्राही तवास्मीति च यो वदेत्।  
ब्राह्मणोऽस्मीति यश्चाह बालो वृद्धो नपुंसकः ॥२४॥

तस्मादेतान्परिहरेद्यथोद्दिष्टान्रणाजिरे।  
हतो न हन्यते सद्भिर्हता एव हि भीरवः ॥२५॥

इति विष्णुधर्मेषु सङ्ग्रामप्रशंसा।  
