+++
title = "०१६"

+++
अथ षोडशोऽध्यायः।  
मैत्रेय्युवाच।  
उपवासव्रतानां तु वैकल्यं यन्महामुने।  
दानकर्मकृतं तस्य विपाको वद यादृशः ॥१॥

याज्ञवल्क्य उवाच।  
यज्ञानामुपवासानां व्रतानां च यतव्रते।  
वैकल्यात्फलवैकल्यं यादृशं तच्छृणुष्व मे ॥२॥

उपवासादिना राज्यं सम्प्राप्यं ते तथा वसु।  
भ्रष्टैश्वर्या निर्धनाश्च भवन्ति पुरुषाः पुनः ॥३॥

रूपं तथोत्तमं प्राप्य व्रतवैकल्यदोषतः।  
काणाः कुण्ठाश्च भूयस्ते भवन्त्यन्धाश्च मानवाः ॥४॥

उपवासान्नरः पत्नीं नारी प्राप्य तथा पतिम्।  
वियोगं व्रतवैकल्यादुभयं तदवाप्नुते ॥५॥

ये द्रव्ये सत्यदातारस्तथान्येनाहिताग्नयः।  
कुले च सति दुःशीला दौष्कुलाः शीलिनश्च ये ॥६॥

वस्त्रानुलेपनैर्हीना भूषणैश्चातिरूपिणः।  
विरूपरूपाश्च तथा प्रसाधनगुणान्विताः ॥७॥

ते सर्वे व्रतवैकल्यात्फलवैकल्यमागताः।  
गुणिनोऽपि हि दोषेण संयुक्ताः सम्भवन्ति ते ॥८॥

तस्मान्न व्रतवैकल्यं यज्ञवैकल्यमेव वा।  
उपवासे च कर्तव्यं वैकल्याद्विकलं फलम् ॥९॥

मैत्रेय्युवाच।  
कथञ्चिद्यदि वैकल्यमुपवासादिके भवेत्।  
किं तत्र वद कर्तव्यमच्छिद्रंयेन जायते ॥१०॥

याज्ञवल्क्य उवाच।  
अखण्डद्वादशीमेतामशेषेष्वेव कर्मसु।  
वैकल्यप्रशमायालं शृणुष्व गदतो मम ॥११॥

मार्गशीर्षे सिते पक्षे द्वादश्यां नियतः शुचिः।  
कृतोपवासो देवेशं समभ्यर्च्य जनार्दनम् ॥१२॥

पञ्चगव्यजलस्नातः पञ्चगव्यकृताशनः।  
यवव्रीहिभृतं पात्रं दद्याद्विप्राय भक्तितः।  
इदं चोच्चारयेद्भक्त्या देवस्य पुरतो हरेः ॥१३॥

सप्त जन्मानि यत्किञ्चिद्मया खण्डव्रतं कृतम्।  
भगवंस्त्वत्प्रसादेन तदखण्डमिहास्तु मे ॥१४॥

यथाखण्डं जगत्सर्वम् त्वमेव पुरुषोत्तम।  
तथाखिलान्यखण्डानि व्रतानि मम सन्तु वै ॥१५॥

एवमेवानुमासं वै चातुर्मास्यविधिः स्मृतः ॥१६॥

चतुर्भिरेव मासैस्तु पारणं प्रथमं स्मृतम्।  
प्रीणनं च हरेः कुर्यात्पारिते पारणे ततः ॥१७॥

चैत्रादिषु च मासेषु चतुर्ष्वन्यं तु पारणम्।  
तत्रापि सक्तुपात्राणि दद्याच्छ्रद्धासमन्वितः ॥१८॥

श्रावणादिषु मासेषु कार्त्तिकान्तेषु पारणम्।  
यत्नात्तु घृतपात्राणि दद्याद्विप्राय भक्तितः ॥१९॥

एवं सम्यग्यथान्यायमखण्डद्वादशीं नरः।  
यदुपोष्यत्यखण्डं स व्रतस्य फलमश्नुते ॥२०॥

सप्त जन्मसु वैकल्यम् यद्व्रतस्य क्वचित्कृतम्।  
करोत्यविकलं सर्वमखण्डद्वादशीव्रतम् ॥२१॥

तस्मादेषातियत्नेन नरैः स्त्रीभिश्च सुव्रते।  
अखण्डद्वादशी सम्यगुपोष्या फलकाङ्क्षिभिः ॥२२॥

इति विष्णुधर्मेषु अखण्डद्वादशीव्रतं नाम षोडशोऽध्यायः।  
