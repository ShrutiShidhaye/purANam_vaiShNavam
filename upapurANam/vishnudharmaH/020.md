+++
title = "०२०"

+++
अथ विंशोऽध्यायः।  
पुलस्त्य उवाच।  
अशोकपूर्णिमां चान्यां शृणुश्व वदतो मम।  
यामुपोष्य नरः शोकं नाप्नोति स्त्री तथापि वा १

फाल्गुनामलपक्षस्य पूर्णिमास्यां नरेश्वर।  
मृज्जलेन नरः स्नात्वा दत्त्वा शिरसि वै मृदम् २

मृत्प्राशनं तथा कृत्वा कृत्वा च स्थण्डिलं मृदा।  
पुष्पैः पत्रैस्तथाभ्यर्च्य भूधरं नान्यमानसः।  
धरणीं च तथा देवीमशोकेत्यभिधीयते ३

यथा विशोकां धरणीं कृतवांस्त्वं जनार्दनः।  
तथा मां सर्वपापेभ्यो मोचयाशेषधारिणि ४

यथा समस्तभूतानां धारणं त्वय्यवस्थितम्।  
तथा विशोकं कुरु मां सकलेच्छाविभूतिभिः ५

ध्यातमात्रे यथा विष्णौ स्वास्थ्यं यातासि मेदिनि।  
तथा मनः स्वस्थतां मे कुरु त्वं भूतधारिणि ६

एवं स्तुत्वा तथाभ्यर्च्य चन्द्रायार्घ्यं निवेद्य च।  
उपोषितव्यं नक्तं वा भोक्तव्यं तैलवर्जितम् ७

अनेनैव प्रकारेण चत्वारः फाल्गुनादयः।  
उपोष्या नृपते मासाः प्रथमं तत्तु पारणम् ८

आषाढादिषु मासेषु तद्वत्स्नानं मृदम्बुना।  
तदेव प्राशनं पूजा तथैवेन्दोस्तथार्हणम् ९

चतुर्ष्वन्येषु चैवोक्तं तथा वै कार्त्तिकादिषु।  
पारणं त्रितयं चैव चातुर्मासिकमुच्यते १०

प्रथमं धरणी नाम स्तुत्यै मासचतुष्टयम्।  
द्वितीये मेदिनी वाच्या तृतीये च वसुन्धरा ११

पारणे पारणे वस्त्रपूजया पूजयेन्नृप।  
धरणीं देवदेवं च घृतस्नानेन केशवम् १२

वस्त्राभावे तु सूत्रेण पूजयेद्धरणीं तथा।  
घृताभावे तथा क्षीरं शस्तं वा सलिलं हरेः १३

पातालमूलगतया चीर्णमेतन्महाव्रतम्।  
धरण्या केशवप्रीत्यै ततः प्राप्ता समुन्नतिः १४

देवेन चोक्ता धरणी वराहवपुषा तदा।  
उपवासप्रसन्नेन समुद्धृत्य रसातलात् १५

व्रतेनानेन कल्याणि प्रणतो यः करिष्यति।  
तस्य प्रसादमप्यहम् करोमि तव मेदिनि।  
तथैव कुरुते पूजां भक्त्या मम शुभो जनः।  
तथैव तव कल्याणि प्रणतो यः करिष्यति।  
व्रतमेतदुपाश्रित्य पारणं च यथाविधि १६

सर्वपापविनिर्मुक्तः सप्त जन्मान्तराण्यसौ।  
विशोकः सर्वकल्याणभाजनो मतिमाञ्जनः १७

सर्वत्र पूज्यः सततं सर्वेषामपराजितः।  
यथाहमेवं वसुधे भविता निर्वृतेः पदम् १८

तथा त्वमपि कल्याणि भविष्यसि न संशयः।  
पुलस्त्य उवाच।  
एवमेतन्महापुण्यं सर्वपापोपशान्तिदम्।  
विशोकाख्यं व्रतं धन्यं तत्कुरुष्व महीपते १९

इति विष्णुधर्मेषु अशोकपूर्णमासीव्रतम्।  
