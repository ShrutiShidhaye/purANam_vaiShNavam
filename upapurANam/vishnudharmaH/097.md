+++
title = "०९७"

+++
अथ सप्तनवतितमोऽध्यायः।  
शतानीक उवाच।  
आख्यातं भगवन्सम्यक् परं ब्रह्म त्वया मम।  
विष्णुरेव जगद्धाता योगिनां वर्तते यतः ॥१॥

उपायस्तस्य यः प्राप्तो विष्णोरीशस्य भार्गव।  
अद्वैतद्वैतरूपस्य तन्मे विस्तरतो वद ॥२॥

येन जन्मजरामृत्युमहाग्राहभवार्णवम्।  
त्वद्वाक्यनावमारुह्य मुक्तितीरमवाप्नुयाम् ॥३॥

शौनक उवाच।  
तन्मम ब्रूहि तत्त्वेन प्राप्नुयां येन तत्पदम्।  
बन्धः कर्ममयो ह्यत्र यथामुक्तिविघातकृत्।  
तस्यापगमने यत्नः कार्यः संसारभीरुणा ॥४॥

सुवर्णादिमहादानपुण्यतीर्थावगाहनैः।  
शारीरैश्च तथा क्लेशैः शास्त्रोक्तैस्तच्छमो भवेत् ॥५॥

देवतास्तुतिसच्छास्त्रश्रवणैः पुण्यदर्शनैः।  
गुरुशुश्रूषणाच्चैव पापबन्धः प्रणश्यति ॥६॥

प्रपाकूपतडागानि देवतायतनानि च।  
कारयन्पुरुषव्याघ्र पापबन्धात्प्रमुच्यते ॥७॥

योगिनामथ शुश्रूषां तथैवावसथान्नृप।  
कुर्वन्पूर्ताश्रितं चान्यत्पाअबन्धात्प्रमुच्यते ॥८॥

विष्णुः कृष्णो वासुदेवो गोविन्दः पुष्करेक्षणः।  
इत्यादि व्याहरन्नित्यं पापबन्धात्प्रमुच्यते ॥९॥

विश्वो विश्वेश्वरो विश्वविधाता धाम शाश्वतम्।  
विष्णुरित्यादि च जपन्पापबन्धात्प्रमुच्यते ॥१०॥

पद्मनाभो हृषीकेशः केशवो मधुसूदनः।  
इत्यादि व्याहरन्नित्यं पापबन्धात्प्रमुच्यते ॥११॥

नारायणश्चक्रधरो विश्वरूपस्त्रिविक्रमः।  
इत्यादि व्याहरन्नित्यं पापबन्धात्प्रमुच्यते ॥१२॥

विष्णौ प्रतिष्ठितं विश्वं विष्णुर्विश्वे प्रतिष्ठितः।  
विष्णुर्विश्वेश्वरो विश्वमिति भावात्प्रमुच्यते ॥१३॥

एवं संशान्तपापस्य पुण्यवृद्धिमतो नृप।  
इच्छा प्रवर्तते पूंसो मुक्तिदायिषु कर्मसु ॥१४॥

मुक्तिदायीनि कर्माणि निष्कामेन कृतानि तु।  
भवन्ति दोषक्षयकाः पुण्यबन्धात्प्रमुच्यते।  
नित्यनैमित्तिकानीह कर्माण्युक्तानि यानि वै।  
तेषां निष्कामकारणात्पुण्यबन्धः प्रशाम्यति ॥१५॥

अनेकजन्मसंसारचितस्यापि दृढात्मनः।  
कर्मबन्धस्य शैथिल्यकारणं चापरं शृणु ॥१६॥

अहिंसा नातिमानित्वमदम्भित्वममत्सरम्।  
तितिक्षा समदर्शित्वं मैत्र्यादौ दण्डसंयमः ॥१७॥

ऋजुत्वमिन्द्रियजयः शौचमाचार्यपूजनम्।  
पुण्यस्तवादिपठनमपैशुन्यमकत्थनम् ॥१८॥

विषयान्प्रति वैराग्यमनहङ्कारमेव च।  
अकामित्वं मनःस्थैर्यमद्रोहः सर्वजन्तुषु ॥१९॥

अविवादस्तथा मूढैरमूढैः प्रश्नसत्कथा।  
विविक्तदेशेऽभिरतिर्महाजनविवर्जनम् ॥२०॥

सद्भिः सहास्य सततं योगाभ्यासो मितोक्तिता।  
स्त्रीभर्त्सोत्सवसंलापविवर्जनमवेक्षणम् ॥२१॥

परयोषिद्विलासानां काव्यालापविवर्जनम्।  
गीतवादितनृत्तेषु मृदङ्गेष्वपरेषु च ॥२२॥

असक्तिर्मनसो मौनमात्मतत्त्वावलोकनम्।  
तपः सन्तोषः सत्येषु स्थितिर्लोभविवर्जनम् ॥२३॥

तथा परिग्रहो राजन्मायाव्याजविवर्जनम्।  
असृङ्मांसादिभूतत्वान्निजदेहजुगुप्सनम् ॥२४॥

सर्वाण्येतानि भूतानि विष्णुरित्यचला मतिः।  
तत्रैवाशेषभूतेशे भक्तिरव्यभिचारिणी ॥२५॥

एते गुणा मयाख्याता मनोनिर्वृतिकारकाः।  
शैथिल्यहेतवश्चैते कर्मबन्धस्य पूर्थिव ॥२६॥

एभिः शान्तिं गते चित्ते ध्यानाकृष्टः स्थितो हरिः।  
शमं नयति कर्माणि सितमिश्रासितानि वै ॥२७॥

भूयश्च शृणु शास्त्रार्थं सङ्क्षेपाद्वदतो मम।  
यथा सम्प्राप्यते मुक्तिर्मनुजेन्द्रमुमुक्षुभिः ॥२८॥

नित्यनैमित्तिकानां तु निष्कामस्य हि या क्रिया।  
निसिद्धानां सकामानां तथैवाकरणं नृप ॥२९॥

सर्वेश्वरे च गोविन्दे भक्तिरव्यभिचारिणी।  
प्रयच्छति नृणां मुक्तिं मा ते भूदत्र संशयः ॥३०॥

इति विष्णुधर्मेषु पापक्षयः।  
