+++
title = "०७८"

+++
अथ अष्टसप्ततितमोऽध्यायः।  
शौनक उवाच।  
पाताले निवसन्वीरस्तदा वैरोचनिर्बलिः।  
कामोपभोगसम्प्राप्त्या मुदं प्राप परां विभुः ॥१॥

अलम्बुषा मिश्रकेशी पुण्डरीकाथ वामना।  
घृताची मेनका रम्भा ननृतुस्तस्य सन्निधौ ॥२॥

प्रजगुर्देवगन्धर्वा विश्वावसुपुरोगमाः।  
तुष्टुवुश्च महाभाग बलिं सिद्धाः सचारणाः ॥३॥

तस्मिन्सङ्गीतगीता तु वीणावेणुरवाकुले।  
स्रगादिभूषितो दैत्यः पपौ पानमनुत्तमम् ॥४॥

शर्कारसवमाध्विकां पुष्पासवफलासवम्।  
दिव्याः प्रसन्नाश्च सुरास्तदर्हाणि मधूनि च ॥५॥

परावदंशान्मधुरांल्लवणांस्तिक्तकाङ्कटून्।  
कषायांश्च महाराज सुमृष्टान्यपराणि च ॥६॥

सुहृट्सुजनसम्बन्धिभृत्यवर्गसमन्वितः।  
बुभुजे पातालगतस्तदा वैरोचनिर्बलिः ॥७॥

प्रासादाः काञ्चनाः सर्वे सुवर्णमणिमण्डिताः।  
स्फाटिकामलसोपाना मुक्ताहारशतोज्ज्वलाः ॥८॥

तेषु सर्वेषु दैतेया बलेः सम्बन्धिबान्धवाः।  
नृत्यवाद्यादिमुदिता बुभुजुर्विषयान्प्रियान् ॥९॥

बलिश्च भगवान्दैत्यो दैत्योरगशतैर्वृतः।  
उपगीयमानो बुभुजे यथेष्टं विषयान्प्रियान् ॥१०॥

पत्नी विन्ध्यावली नाम तस्य दैत्यपतेरभूत्।  
सर्वलक्षणसम्पूर्णा श्रीरिवाब्जं विनापरा ॥११॥

न देवी नापि गन्धर्वी नाप्सरा न च मानुषी।  
तस्या रूपेण सदृशी बभूव मनुजेश्वर ॥१२॥

सा तु पीनायतश्रोणी मृद्वङ्गी मधुरस्वरा।  
घनोन्नतकुचा सुभ्रूः सस्मितायतलोचना ॥१३॥

मृद्वल्पपाणिपादाब्जा सुमध्या गजगामिनी।  
सुकेशी सुमुखी श्यामा सर्वैर्योषिद्गुणैर्युता ॥१४॥

तनया मेरुसावर्णेर्दौहित्री मृगमोकिनः।  
वपुषा रूपसम्पदा पौतना मृगलोचना।  
पत्नी सहस्रद्वितये प्रधाना तस्य साभवत् ॥१५॥

तया तु रमतस्तस्य रमणीये रसातले।  
शक्तिरासीदनुदिनं विवेकप्रतिलोमिनी ॥१६॥

कदाचिद्रमतस्तस्य दैत्यराजस्य पार्थिव।  
तीक्ष्णांशुर्मध्यमां वीथीं ययौ वैषुवतीं रविः ॥१७॥

यदा यदा च विषुवं भास्करः प्रतिपद्यते।  
तदा तदा हरेश्चक्रं पाताले परिवर्तते ॥१८॥

स्रवन्ति योषितां गर्भास्तस्य धारांशुतापिताः।  
सहसा दैत्यपत्नीनां यासु पुंसां समुद्भवः।  
निस्तेजसो दैत्यभटा भवन्ति च महीपते ॥१९॥

तद्दृष्ट्वा सहसायान्तमादित्यशततेजसम्।  
ज्वालामालासुदुःप्रेक्ष्यं विष्णुचक्रं सुदर्शनम्।  
हाहाकृतमभूत्सर्वं पातालमरिसूदन ॥२०॥

जेपुर्ये मुनयस्तत्र सार्घपात्रा महोरगाः।  
बभूवुः प्रणताश्चान्ये सिद्धगन्धर्वचारणाः।  
वैक्लव्यं चागताः सर्वाः स्त्रियः परपुरञ्जय ॥२१॥

तद्दृष्ट्वा व्याकुलीभूतं पातालमसुरास्ततः।  
ये तस्थुः पौरुषपरास्ते हताः शतनेमिना ॥२२॥

भ्राम्यता तेन चक्रेण सप्तलोकविचारिणा।  
समस्तजगदाधारकरमुक्तेन वेगिना ॥२३॥

तन्निषूदितदैत्यौघं दैत्यस्त्रीगर्भहानिदम्।  
श्रुत्वा चक्रं महाचक्रो निश्चक्राम गृहाद्बलिः ॥२४॥

आः किमेतदितीत्युक्त्वा स तु मद्यमहोद्धतः।  
विमलं खड्गमादाय शतचन्द्रंच भानुमत् ॥२५॥

निर्यान्तमथ वेगेन तमुदारपराक्रमम्।  
विध्यावली नाम शुभा दधार दयितं पतिम् ॥२६॥

उवाच च परिष्वज्य क्रोधताम्रेक्षणं बलिम्।  
कल्याणी गुणदोषज्ञा प्रणयान्मृदुभाषिणी ॥२७॥

विन्ध्यावल्युवाच।  
दैत्यराज न कोपस्य वशमागन्तुमर्हसि।  
विमृश्य तज्ज्ञः सामादीन्प्रयुञ्जीत बलाबलम् ॥२८॥

किमेतत्कस्य वा कुत्र किन्निमित्तमिहागतम्।  
चक्रमित्थं विचार्य त्वं क्रोधं याहि प्रशाम्य वा ॥२९॥

एतत्किल जगद्धातुश्चक्रं विष्णोः सुदर्शनम्।  
प्रतिषण्मासमभ्येति दैत्यगर्भविनाशनम् ॥३०॥

पुङ्गर्भान्निखिलानेतद्दानवानां महासुर।  
विनाशयत्यनन्तरां सर्वदुष्टनिबर्हणम् ॥३१॥

करोति दुःखमतुलं घातनात्प्रतिपक्षजम्।  
पुरुषाणां न सर्वत्र संस्थिता जगतः पतेः ॥३२॥

मयि त्वयि तथान्यत्र यथा विष्णुर्व्यवस्थितः।  
तस्यैतच्चक्रमायान्तं पुरुषः को न पूजयेत् ॥३३॥

यस्याधिक्षेपजा राजंस्तव त्रैलोक्यविच्युतिः।  
तस्य चक्रं जगन्मूर्तेः समुपैषि रुषा कथम् ॥३४॥

सदृशे पुरुषे क्रोधं नरः कुर्वीत दैत्यप।  
न तु सर्वेश्वरे विष्णौ यत्र सर्वं प्रतिष्ठितम् ॥३५॥

तत्प्रसीद महाभाग समुपैहि जगत्पतिम्।  
शरण्यं शरणं विष्णुं यं प्रणम्य न सीदति ॥३६॥

यस्मिन्प्रसन्ने त्रैलोक्यं त्वत्तः प्राप्तः शचीपतिः।  
भ्रष्टश्च यदधिक्षेपात्तं त्वं शरणमाव्रज ॥३७॥

यत्र सर्वेश्वरे सर्वं सर्वभूते जगत्स्थितम्।  
तस्य चक्रमुपैहि त्वं विनयादसुराधिप ॥३८॥

सर्वकारणभूतस्य देवदेवस्य चक्रिणः।  
कश्चक्रमतिवर्तेत मर्त्यधर्मा महासुर ॥३९॥

चक्रमत्र जगद्धातुः करोति स्थितिपालनम्।  
विपक्षासुरसम्भूतिगर्भविस्रंसनात्प्रभो ॥४०॥

प्रसाद्य चक्रनामानं गोविन्दं जगतो गुरुम्।  
श्रेयसे सर्वधर्मज्ञ शरणं व्रज केशवम् ॥४१॥

संस्मरस्व च दैत्येन्द्रप्रह्लादं स्वपितामहम्।  
भ्रष्टराज्येन भवता स्मर्तव्योऽहमिति प्रभो ॥४२॥

स व्याजहार भगवांस्तवानुग्रहकाम्यया।  
संस्मर्यतां महाभाग सर्वधर्मभृतां वरः।  
विष्णुभक्तो महाबाहुः स ते श्रेयोऽभिधास्यति ॥४३॥

शौनक उवाच।  
एतद्वचनमाकर्ण्य तदा वैरोचनिर्बलिः।  
ययौ तदार्घमादाय विष्णोश्चक्रस्य पूजकः ॥४४॥

स ददर्श समायान्तमनन्तकरसङ्गिनम्।  
चक्रमक्षयचक्रस्य विश्वस्य परिपालकम् ॥४५॥

सस्मार च बलिः सर्वं प्रह्लादवचनं नृप।  
जगाद यच्च गोविन्दः प्रसादसुमुखः प्रभुः ॥४६॥

भक्तिनम्रस्ततो भूत्वा भूतभव्यभवत्प्रभोः।  
तुष्टाव वासुदेवस्य चक्रमव्यक्तमूर्तिनः ॥४७॥

ज्वालामालाकरालान्तमुद्यदिन्दुसमप्रभम्।  
मध्याह्नार्कसमाभासं तेजसः पिण्डसंस्थितम् ॥४८॥

तं दृष्ट्वा तेजसा राशिमुपसङ्गम्य चा विभुम्।  
उवाच दैत्यशार्दूलः प्रणिपत्य कृताञ्जलिः ॥४९॥

बलिरुवाच।  
अनन्तस्याप्रमेयस्य विश्वमूर्तेर्महात्मनः।  
नमामि चक्रिणश्चक्रं करसङ्गि सुदर्शनम् ॥५०॥

सहस्रमिव सूर्याणां सङ्घातं विद्युतामिव।  
कालाग्निमिव यच्चक्रं तद्विष्णोः प्रणमाम्यहम् ॥५१॥

दुष्टराहुगलच्छेदशोणितारुणतारकम्।  
तन्नमामि हरेश्चक्रं शतनेमि सुदर्शनम् ॥५२॥

यस्यारकेषु शक्राद्या लोकपाला व्यवस्थिताः।  
तदन्तर्वसवो रुद्रास्तथैव मरुतां गणाः ॥५३॥

धारायां द्वादशादित्याः समस्ताश्च हुताशनाः।  
धाराजालेऽब्धयः सर्वे नाभिमध्ये प्रजापतिः ॥५४॥

समस्तनेमिष्वखिला यस्य विद्याः प्रतिष्ठिताः।  
यस्य रूपमनिर्देश्यमपि योगिभिरुत्तमैः ॥५५॥

यद्भ्रमत्सुरसङ्घानां तेजसः परिबृंहणम्।  
दैत्यौजसां च नाशाय तन्नमामि सुदर्शनम्।  
भ्रमन्मतमहावेगविभ्रान्ताखिलखेचरम्।  
तन्नमामि हरेश्चक्रमनन्तारं सुदर्शनम्।  
नक्षत्रवद्वह्निकणव्याप्तं कृत्स्नं नभस्तलम्।  
तन्नमामि हरेश्चक्रं करसङ्गि सुदर्शनम्।  
स्वभावतेजसा युक्तं यदर्काग्निमयं महत्।  
विशेषतो हरेर्गत्वा सर्वदेवमयं करम् ॥५७॥

दुर्वृत्तदैत्यमथनं जगतः परिपालकम्।  
तन्नमामि हरेश्चक्रं दैत्यचक्रहरं परम् ॥५८॥

करोतु मे सदा शर्म धर्मतां च प्रयातु मे।  
प्रसादसुमुखे कृष्णे तस्य चक्रं सुदर्शनम् ॥५९॥

स्वभावतेजसा युक्तं मध्याह्नार्कसमप्रभम्।  
प्रसीद संयुगेऽरिणां सुदर्शनसुदर्शनम्।  
विद्युज्ज्वालामहाकक्षं दहान्तर्मम यत्तमः ॥६०॥

जहि नो विषयग्राहि मनो ग्रहविचेष्टितम्।  
विस्फोटयाखिलां मायां कुरुष्व विमलां मतिम् ॥६१॥

शौनक उवाच।  
एवं संस्थूयमानं तद्वह्निपिण्डोपमं महत्।  
बभूव प्रकटं चक्रं दैत्यचक्र्पतेस्तदा ॥६२॥

ददर्श स महाबाहुः प्रभामण्डलदुर्दृशम्।  
अग्निज्वालागतं ताम्रं तप्तचक्रमिवापरम् ॥६३॥

भ्रमतस्तस्य चक्रस्य नाभिमध्ये महीपते।  
त्रैलोक्यमखिलं दैत्यो दृष्टवान्भूर्भुवादिकम् ॥६४॥

मेर्वादीनखिलाञ्शैलान्गङ्गाद्याः सरितस्तथा।  
क्षीराब्धिप्रमुखांश्चाब्धीन्द्वीपाञ्जम्ब्वादिसञ्ज्ञितान् ॥६५॥

वैमानिकान्सगन्धर्वान्सूर्यादींश्च तथा ग्रहान्।  
नक्षत्रतारकाकाशं शक्रादींश्च दिवौकसः ॥६६॥

रुद्रादित्यांश्च मरुतां साध्यानां च महीपते।  
सन्निधानं निरीक्ष्यासौ दैत्यानां विस्मितोऽभवत् ॥६७॥

ततः प्रणम्यार्तिहरं सुराणामपारसारं परमायुधं हरेः।  
नमो नमस्तेऽस्त्विति दैत्यराजः प्रोवाच भूयोऽपि नमो नमस्ते ॥६८॥

यन्नोऽशुभं चेतसि वायुवेग यन्नोऽशुभं वाचि हुताशनोत्थ।  
यच्चाशुभं कायकृतं हरेस्तद्वरायुधं त्वं प्रशमं नयाशु ॥६९॥

प्रसीद सत्कारकृतं ममाघं प्रयातु ते नाशमनन्तवीर्य।  
सतां च सन्मार्गवतां मनांसि स्थिरीभवन्त्वच्युतपादयुग्मे ॥७०॥

इति विष्णुधर्मेषु चक्रस्तवः।  
