+++
title = "०१७"

+++
अथ सप्तदशोऽध्यायः।  
पुलस्त्य उवाच।  
एवं पुरा याज्ञवल्क्यः पृष्टः पत्न्या महामुनिः।  
आचष्ट पुण्यफलदमुपवासविधिं परम् ॥१॥

तथा त्वमपि विप्रर्षे केशवाराधने रतः।  
व्रतोपवासपरमो भवेथा नान्यमानसः ॥२॥

पुनश्चैतन्महाभाग श्रूयतां गदतो मम।  
प्रोक्तं नरेण देवानां तिथिमाहात्म्यमुत्तमम् ॥३॥

विजयातिजया चैव जयन्ती पापनाशनी।  
तथोत्तरायणं शस्तं सर्वदा केशवार्चने ॥४॥

यदन्यकाले वर्षेण केशवाल्लभ्यते फलम्।  
सकृदेवार्चिते कृष्णे तदेतास्वपि लभ्यते ॥५॥

दाल्भ्य उवाच।  
विजयातिजया चैव जयन्ती पापनाशनी।  
तथोत्तरायणं चैव यच्छस्तं केशवार्चने ॥६॥

तत्सर्वं कथयेहाद्य तिथिमाहात्म्यमुत्तमम्।  
यत्र सम्पूजितः कृष्णः सर्वपापं व्यपोहति ॥७॥

पुलस्त्य उवाच।  
एकादश्यां सिते पक्षे पुष्यर्क्षं यत्र सत्तम।  
तिथौ भवति सा प्रोक्ता विष्णुना पापनाशनी ॥८॥

तस्यां सम्पूज्य गोविन्दं जगतामीश्वरेश्वरम्।  
सप्तजन्मकृतात्पापान्मुच्यते नात्र संशयः ॥९॥

यश्चोपवासं कुरुते तस्यां स्नातो द्विजोत्तम।  
सर्वपापविनिर्मुक्तो विष्णुलोके महीयते ॥१०॥

दानं यद्दीयते किञ्चित्समुद्दिश्य जनार्दनम्।  
होमो वा क्रियते तस्यामक्षयं लभते फलम् ॥११॥

एका ऋग्देवपुरतो जप्ता श्रद्धावता तथा।  
ऋग्वेदस्य समस्तस्य जपता यच्छते फलम् ॥१२॥

सामवेदफलं साम यजुर्वेदफलं यजुः।  
जप्तमेकं मुनिश्रेष्ठ ददात्यत्र न संशयः ॥१३॥

तारका दिवि राजन्ते द्योतमाना द्विजोत्तम।  
समभ्यर्च्य तिथावस्यां देवदेवं जनार्दनम् ॥१४॥

यतः पापमशेषं वै नाशयत्यत्र केशवः।  
पुष्यर्क्षैकादशी ब्रह्मंस्तेनोक्ता पापनाशनी ॥१५॥

इति विष्णुधर्मेषु पुष्यर्क्षैकादशी।  
