+++
title = "०१९"

+++
अथैकोनविंशोऽध्यायः।  
पुलस्त्य उवाच।  
फाल्गुनामलपक्षस्य एकादश्यामुपोषितः।  
नरो वा यदि वा नारी समभ्यर्च्य जगद्गुरुम् १

हरेर्नाम जपेद्भक्त्या सप्त वारान्नरेश्वर।  
उत्तिष्ठन्प्रस्वपंश्चैव हरिमेवानुकीर्तयेत् २

ततोऽन्यदिवसे प्राप्ते द्वादश्यां प्रयतो हरिम्।  
स्नात्वा सम्यक् तमभ्यर्च्य दद्याद्विप्राय दक्षिणाम् ३

हरिमुद्दिश्य चैवाग्नौ घृतहोमकृतक्रियः।  
प्रणिपत्य जगन्नाथमिति वाणीमुदीरयेत् ४

पातालसंस्था वसुधा यं प्रसाद्य मनोरथान्।  
अवाप वासुदेवोऽसौ प्रददातु मनोरथान् ५

यमभ्यर्च्यादितिः प्राप्ता सकलांश्च मनोरथान्।  
पुत्रांश्चैवेप्सितान्देवः प्रददातु मनोरथान् ६

भ्रष्टराज्यश्च देवेन्द्रोयमभ्यर्च्य जगत्पतिम्।  
मनोरथानवापाग्र्यान्स ददातु मनोरथान् ७

एवमभ्यर्च्य पूजां च निष्पाद्य हरये ततः।  
भुञ्जीत प्रयतः सम्यघविष्यं मनुजर्षभ ८

फाल्गुनं चैत्रवैशाखौ ज्येष्ठमासं च पार्थिव।  
चतुर्भिः पारणं मासैरेभिर्निष्पादितं भवेत् ९

रक्तपुष्पैस्तु चतुरो मासान्कुर्वीत चार्चनम्।  
दहेच्च गुग्गुलं प्राश्य गोशृङ्गक्षालनं जलम् १०

हविष्यान्नं च नैवेद्यमात्मनश्चैव भोजनम्।  
ततश्च श्रूयतामन्यदाषाढादौ तु या क्रिया ११

जातीपुष्पाणि धूपश्च शस्तः सर्जरसो नृप।  
प्राश्य दर्भोदकं चात्र शाल्यन्नं च निवेदनम् १२

स्वयं तदेव चाश्नीयाच्छेषं पूर्ववदाचरेत्।  
कार्त्तिकादिषु मासेषु गोमूत्रं कायशोधनम् १३

सुगन्धं चेच्छया धूपं पूजाभृङ्गारकेण च।  
कासारं चात्र नैवेद्यमश्नीयात्तच्च वै स्वयम् १४

प्रतिमासं च विप्राय दातव्या दक्षिणा तथा।  
प्रीणनं चेच्छया विष्णोः पारणे पारणे गते १५

यथाशक्ति यथाप्रीति वित्तशाठ्यं विवर्जयेत्।  
सद्भावेनैव गोविन्दः पूजितः प्रीयते यतः १६

पारणान्ते यथाशक्त्या स्नापितः पूजितो हरिः।  
प्रीणितश्चेप्सितान्कामान्ददात्यव्याहतान्नृप १७

एषा धन्या पापहरा द्वादशी फलमिच्छताम्।  
यथाभिलषितान्कामान्ददाति मनुजेश्वर १८

पूरयत्यखिलान्भक्त्या यतश्चैषा मनोरथान्।  
मनोरथद्वादशीयं ततो लोकेषु विश्रुता १९

उपोष्यैतां त्रिभुवनं प्राप्तमिन्द्रेण वै पुरा।  
अदित्या चेप्सिताः पुत्रा धनं चोशनसा नृप २०

धौम्येन चाप्यध्ययनमन्यैश्चाभिमतं फलम्।  
राजर्षिभिस्तथा विप्रैः स्त्रीभिः शूद्रैश्च भूपते २१

यं यं काममभिध्यायेद्व्रतमेतदुपोषितः।  
तं तमाप्नोत्यसन्दिग्धं विष्णोराराधनोद्यतः २२

अपुत्रो लभते पुत्रमधनो लभते धनम्।  
रोगाभिभूतश्चारोग्यं कन्या प्राप्नोति सत्पतिम् २३

समागमं प्रवसितैरुपोष्यैतामवाप्नुते।  
सर्वान्कामानवाप्नोति मृतः स्वर्गे च मोदते २४

नापुत्रो नाधनो नेष्टवियोगी न च निर्गुणः।  
उपोष्यैतद्व्रतं मर्त्यः स्त्री जनो वापि जायते २५

य एव व्रतसञ्चीर्णो विष्णुलोके महीयते।  
स्वर्गलोके सहस्राणि वर्षाणां मनुजाधिप।  
भोगानभिमतान्भुक्त्वा स्वर्गलोकेऽभिकाङ्क्षितान् २६

इह पुण्यवतां नॄणां धनिनां साधुशीलिनाम्।  
गृहेषु जायते राजन्सर्वव्याधिविवर्जितः २७

इति विष्णुधर्मेषु मनोरथद्वादशीकल्पः।  
