+++
title = "०८१"

+++
अथैकाशीतितमोऽध्यायः।  
प्रह्लाद उवाच।  
स्थापितां प्रतिमां विष्णोः सम्यक् सम्पूज्य मानवः।  
यं यं प्रार्थयते कामं तं तमाप्नोत्यसंशयम् ॥१॥

यः स्नापयति देवस्य घृतेन प्रतिमां हरेः।  
प्रस्थे प्रस्थे द्विजाग्र्याणां स ददाति गवां शतम् ॥२॥

गवां शतस्य विप्राणां यद्दत्तस्य भवेत्फलम्।  
घृतप्रस्थेन तद्विष्णोर्लभेत्स्नानोपयोगिना ॥३॥

भूरिद्युम्नेन सम्प्राप्ता सप्तद्वीपा वसुन्धरा।  
घृताढकेन गोविन्दप्रतिमास्नापनात्किल ॥४॥

प्रतिमासं सिताष्टम्यां घृतेन जगतः पतिम्।  
स्नापयित्वा समस्तेभ्यः पापेभ्यो विप्रमुच्यते ॥५॥

द्वादश्यां पञ्चदश्यां च गव्येन हविषा हरेः।  
स्नापनं दैत्यशार्दूल महापातकनाशनम् ॥६॥

ज्ञानतोऽज्ञानतो वापि यत्पापं कुरुते नरः।  
तत्क्षालयति सन्ध्यायां घृतेन स्नापयन्हरिम् ॥७॥

सर्वयज्ञमयो विष्णुर्हव्यानां परमं घृतम्।  
तयोरशेषपापानां क्षालकः सङ्गमोऽसुर ॥८॥

येषु क्षीरवहा नद्यो ह्रदाः पायसकर्दमाः।  
तांल्लोकान्पुरुषा यान्ति क्षीरस्नानकरा हरेः ॥९॥

आह्लादं निर्वृतिं स्वास्थ्यमारोग्यं चारुरूपताम्।  
सप्त जन्मान्यवाप्नोति क्षीरस्नानकरो हरेः ॥१०॥

दध्यादीनां विकाराणां क्षीरतः सम्भवो यथा।  
तथैवाशेषकामानां क्षीरस्नापनतो हरेः ॥११॥

यथा च विमलं ज्ञानं यथा निर्वृतिकारकम्।  
तथास्य निर्मलं ज्ञानं भवत्यतिफलप्रदम् ॥१२॥

ग्रहानुकूलतां पुष्टिं प्रियत्वं चाखिले जने।  
करोति भगवान्विष्णुः क्षीरस्नापनतोषितः ॥१३॥

सर्वोऽस्य स्निग्धतामेति दृष्टमात्रः प्रसीदति।  
घृतक्षीरेण देवेशे स्नापिते मधुसूदने ॥१४॥

अत्राप्युदाहरन्तीमं संवादं केशवाश्रितम्।  
शाण्डिल्या सह कैकेय्याः सुमनायाः सुरालये ॥१५॥

स्वर्गेऽतिशोभनां दृष्ट्वा कैकेयीं पतिना सह।  
ब्राह्मणी शाण्डिली नाम पर्यपृच्छत विस्मिता ॥१६॥

शाण्डिल्युवाच।  
शतशः सन्ति कैकेयि देवाः स्वर्गनिवासिनः।  
देवपत्न्यस्तथैवैताः सिद्धाः सिद्धाङ्गनास्तथा ॥१७॥

न तेषामीदृशो गन्धो न कान्तिर्न सुरूपता।  
न वाससां च शोभेयं यथा ते पतिना सह ॥१८॥

नैवाभरणजातानि तेषां भ्राजन्ति वै तथा।  
यथा तव यथा पत्युस्तव स्वर्गनिवासिनः ॥१९॥

स्वस्थता चेतसश्चेयं युवयोरतिरिच्यते।  
शक्राद्यानामपीसानां क्षयातिशयवर्जितः ॥२०॥

तपःप्रभावो दानं वा कर्म वा होमसञ्ज्ञितम्।  
युवयोर्यन्ममाचक्ष्व तत्सर्वं वरवर्णिनि ॥२१॥

सुमनोवाच।  
यज्ञैर्यज्ञेश्वरो विष्णुरावाभ्यां यत्तु तोषितः।  
स्वर्गप्राप्तिरियं तस्य कर्मणः फलमुत्तमम् ॥२२॥

सुरूपतां मनःप्रीति पश्यतां चारुवेषताम्।  
यत्पृच्छसि महाभागे तदप्येषा वदामि ते ॥२३॥

तीर्थोदकैस्तथा स्नानैः स्नापितोऽयं जनार्दनः।  
तेन कान्तिरतीत्यैतान्देवांस्त्रिभुवनेश्वरान् ॥२४॥

मनःप्रसादः सौम्यत्वं शारीरा या च निर्वृतिः।  
यत्प्रियत्वं च सर्वस्य तद्घृतस्नानजं फलम् ॥२५॥

यान्यभीष्टानि वासांसि यच्चाभीष्टं विभूषणम्।  
रत्नानि यान्यभीष्टानि यत्प्रियं चानुलेपनम् ॥२६॥

ये धूपा यानि माल्यानि दयितान्यभवंस्तदा।  
मम भर्तुस्तथैवास्य मम राज्यं प्रशासतः ॥२७॥

तानि सर्वाणि सर्वज्ञे सर्वकर्तरि केशवे।  
दत्तानि तत्समुत्थोऽयं गन्धभूषात्मको गुणः ॥२८॥

आहारा दयिता ये च पवित्राश्च निवेदिताः।  
ते लोककर्त्रे क्षृणाय तृप्तिस्तद्गुणसम्भवा ॥२९॥

स्वर्गकामेन मे भर्त्रा मया च शुभदर्शने।  
कृतमेतदतो नाभूदावयोर्भवसङ्क्षयः ॥३०॥

ये त्वकामां नराः सम्यगेतत्कुर्वन्ति शोभने।  
तेषां ददाति विश्वेशो भगवान्मुक्तिमच्युतः ॥३१॥

प्रह्लाद उवाच।  
एवमभ्यर्च्य गोविन्दं सर्वभूतेश्वरेश्वरम्।  
प्राप्नोत्यभिमतान्कामान्दैत्याह सुमना यथा ॥३२॥

चन्दनागरुकर्पूरकुङ्कुमोशीरपद्मकैः।  
अनुलिप्तो हरिर्भक्त्या वरान्भोगान्प्रयच्छति ॥३३॥

कालेयकं तुङ्गकं च पद्मचन्दनमेव च।  
नॄणां भवन्ति रोगाय दत्तानि पुरुषोत्तमे ॥३४॥

तस्मादेभिर्न गोविन्दः पूजनीयो महासुर।  
यान्यात्मनः सदेष्टानि तानि शस्तान्युपाकुरु ॥३५॥

तथैव शुभगन्धा ये धूपास्ते जगतः पतेः।  
वासुदेवस्य धर्मज्ञैर्निवेद्या दानवेश्वर ॥३६॥

न शल्लकीजं नाक्षौलं न शुक्तासवसम्भृतम्।  
दद्यात्कृष्णाय धर्मज्ञो धूपानाराधनोद्यतः ॥३७॥

मालती मल्लिका चैव यूथिकाथातिमुक्तका।  
पाटला करवीरश्च जवा पारन्तिरेव च ॥३८॥

कुब्जकस्तगरश्चैव कर्णिकारः कुरण्टकः।  
चम्पको रोतकः कुन्दो बाणो वर्वरमालिकाः ॥३९॥

अशोकतिलका रोध्रास्तथा चैवाटरूषकः।  
अमी पुष्पप्रकारास्तु शस्ताः केशवपूजने ॥४०॥

बिल्वपत्रं शमीपत्रं पत्रं भृङ्गारकस्य च।  
तमालपत्रं च बले सदैव भगवत्प्रियम् ॥४१॥

तुलसीकालतुलसीपत्रं भृङ्गरजस्य च।  
केतकीपत्रपुष्पं च सद्यस्तुष्टिकरं हरेः ॥४२॥

पद्मान्यम्बुसमुत्थानां रक्तनीले तथोत्पले।  
सितोत्पलं च कृष्णस्य दयितानि सदासुर ॥४३॥

नार्कं नोन्मत्तकं काञ्चित्तथैव गिरिकर्णिकाम्।  
न कण्टकारिकापुष्पमच्युताय निवेदयेत् ॥४४॥

कौटजं शाल्मलीपुष्पं शैरीषं च जनार्दने।  
निवेदिते भयं रोगं निःवतां च प्रयच्छति ॥४५॥

येषां न प्रतिषेधोऽस्ति गन्धवर्णान्वितानि च।  
तानि पुष्पाणि देयानि विष्णवे प्रभविष्णवे ॥४६॥

सुगन्धैश्च सुरामांसीकर्पूरागरुचन्दनैः।  
तथान्यैश्च शुभैर्द्रव्यैरर्चयेज्जगतः पतिम् ॥४७॥

दुकूलपटुकौशेयवार्क्षकर्पासिकादिभिः।  
वासोभिः पूजयेद्विष्णुं दैतेयेन्द्रात्मनः प्रियैः ॥४८॥

भक्ष्याणि यान्यभीष्टानि भोज्यान्यभिमतानि च।  
फलं च वल्लभं यत्स्यात्तत्तद्देयं जनार्दने ॥४९॥

सुवर्णमणिमुक्तादि यच्चान्यदतिवल्लभम्।  
तत्तद्देवातिदेवाय केशवाय निवेदयेत् ॥५०॥

आत्मानं केशवं मत्वा यद्यत्तस्यैव रोचते।  
तत्तदव्यक्तरूपाय केशवाय निवेदयेत् ॥५१॥

इति विष्णुधर्मेषु पुष्पादिविभागः।  
