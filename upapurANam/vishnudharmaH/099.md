+++
title = "०९९"

+++
अथैकोनशततमोऽध्यायः।  
शतानीक उवाच।  

<details open><summary>विश्वास-प्रस्तुतिः</summary>

कथितं योगमाहात्म्यं भवता मुनिसत्तम।  
स्वरूपं तु न मे प्रोक्तं श्रोतुमिच्छामि तद्ध्यहम् ॥१॥
</details>

<details><summary>मूलम्</summary>

कथितं योगमाहात्म्यं भवता मुनिसत्तम।  
स्वरूपं तु न मे प्रोक्तं श्रोतुमिच्छामि तद्ध्यहम् ॥१॥
</details>

शौनक उवाच।  

<details open><summary>विश्वास-प्रस्तुतिः</summary>

द्वैविध्यं नृप योगस्य परं चापरमेव च।  
तच्छृणुष्व वदाम्येष वाच्यं शुश्रूषतां सताम् ॥२॥
</details>

<details><summary>मूलम्</summary>

द्वैविध्यं नृप योगस्य परं चापरमेव च।  
तच्छृणुष्व वदाम्येष वाच्यं शुश्रूषतां सताम् ॥२॥
</details>


<details open><summary>विश्वास-प्रस्तुतिः</summary>

यो दद्याद्भगवज्ज्ञानं कुर्याद्वा धर्मदेशनाम्।  
कृत्स्नां वा पृथिवीं दद्यान्न तत्तुल्यं कथञ्चन ॥३॥
</details>

<details><summary>मूलम्</summary>

यो दद्याद्भगवज्ज्ञानं कुर्याद्वा धर्मदेशनाम्।  
कृत्स्नां वा पृथिवीं दद्यान्न तत्तुल्यं कथञ्चन ॥३॥
</details>


<details open><summary>विश्वास-प्रस्तुतिः</summary>

क्षयिष्णून्यपराणीह दानानि मनुजाधिप।  
एकमेवाक्षयं शस्तं ज्ञानदानमनुत्तमम् ॥४॥
</details>

<details><summary>मूलम्</summary>

क्षयिष्णून्यपराणीह दानानि मनुजाधिप।  
एकमेवाक्षयं शस्तं ज्ञानदानमनुत्तमम् ॥४॥
</details>


<details open><summary>विश्वास-प्रस्तुतिः</summary>

दानान्येकफलानीह त्रैलोक्ये ददता सताम्।  
ज्ञानं प्रयच्छता सम्यक् किं न दत्तं भवेन्नृप ॥५॥
</details>

<details><summary>मूलम्</summary>

दानान्येकफलानीह त्रैलोक्ये ददता सताम्।  
ज्ञानं प्रयच्छता सम्यक् किं न दत्तं भवेन्नृप ॥५॥
</details>


<details open><summary>विश्वास-प्रस्तुतिः</summary>

ज्ञानान्यन्यान्यसाराणि शिल्पिनीव नरेश्वर।  
एकमेव परं ज्ञानं यद्योगप्राप्तिकारकम् ॥६॥
</details>

<details><summary>मूलम्</summary>

ज्ञानान्यन्यान्यसाराणि शिल्पिनीव नरेश्वर।  
एकमेव परं ज्ञानं यद्योगप्राप्तिकारकम् ॥६॥
</details>


<details open><summary>विश्वास-प्रस्तुतिः</summary>

अहं वक्ता भवाञ्श्रोता वाच्यो योगो विमुक्तिदः।  
प्राणिनामुपकाराय सम्पदेषा गुणाधिका ॥७॥
</details>

<details><summary>मूलम्</summary>

अहं वक्ता भवाञ्श्रोता वाच्यो योगो विमुक्तिदः।  
प्राणिनामुपकाराय सम्पदेषा गुणाधिका ॥७॥
</details>


<details open><summary>विश्वास-प्रस्तुतिः</summary>

परेण ब्रह्मणा सार्धमेकत्वं यन्नृपात्मनः।  
स एव योगो विख्यातः किमन्यद्योगलक्षणम् ॥८॥
</details>

<details><summary>मूलम्</summary>

परेण ब्रह्मणा सार्धमेकत्वं यन्नृपात्मनः।  
स एव योगो विख्यातः किमन्यद्योगलक्षणम् ॥८॥
</details>


<details open><summary>विश्वास-प्रस्तुतिः</summary>

अपरं च परं चैव द्वौ योगौ पृथिवीपते।  
तयोः स्वरूपं वक्ष्यामि तदिहैकमनाः शृणु ॥९॥
</details>

<details><summary>मूलम्</summary>

अपरं च परं चैव द्वौ योगौ पृथिवीपते।  
तयोः स्वरूपं वक्ष्यामि तदिहैकमनाः शृणु ॥९॥
</details>


<details open><summary>विश्वास-प्रस्तुतिः</summary>

सत्तामात्रं परं ब्रह्म विष्ण्वाख्यमविशेषणम्।  
दुर्विचिन्त्यं यतः पूर्वं तत्प्राप्त्यर्थमथोच्यते ॥१०॥
</details>

<details><summary>मूलम्</summary>

सत्तामात्रं परं ब्रह्म विष्ण्वाख्यमविशेषणम्।  
दुर्विचिन्त्यं यतः पूर्वं तत्प्राप्त्यर्थमथोच्यते ॥१०॥
</details>


<details open><summary>विश्वास-प्रस्तुतिः</summary>

वातालीचञ्चलं चित्तमनालम्बनमस्थिति।  
सूक्ष्मत्वाद्ब्रह्मणो राजन्नग्राह्यग्राह्यधर्मिणः ॥११॥
</details>

<details><summary>मूलम्</summary>

वातालीचञ्चलं चित्तमनालम्बनमस्थिति।  
सूक्ष्मत्वाद्ब्रह्मणो राजन्नग्राह्यग्राह्यधर्मिणः ॥११॥
</details>


<details open><summary>विश्वास-प्रस्तुतिः</summary>

सम्यगभ्यस्यतोऽजस्रमुपवृंहितशक्तिमत्।  
जन्मान्तरशतैर्वापि ब्रह्मग्राह्यभिजायते ॥१२॥
</details>

<details><summary>मूलम्</summary>

सम्यगभ्यस्यतोऽजस्रमुपवृंहितशक्तिमत्।  
जन्मान्तरशतैर्वापि ब्रह्मग्राह्यभिजायते ॥१२॥
</details>


<details open><summary>विश्वास-प्रस्तुतिः</summary>

यद्यन्तराय दोषेण नापकर्षो नराधिप।  
योगिनो योगरूढस्य तालाग्रात्पतनं यथा ॥१३॥
</details>

<details><summary>मूलम्</summary>

यद्यन्तराय दोषेण नापकर्षो नराधिप।  
योगिनो योगरूढस्य तालाग्रात्पतनं यथा ॥१३॥
</details>

ज्ञानं प्रयच्छतां सम्यक् किं वदतु भवेन्नृप।  

<details open><summary>विश्वास-प्रस्तुतिः</summary>

तदाप्नोति परं ब्रह्म क्लेशेन महता नृप।  
जन्माभ्यासान्तरोत्थेन विज्ञानेन समेधितः ॥१४॥
</details>

<details><summary>मूलम्</summary>

तदाप्नोति परं ब्रह्म क्लेशेन महता नृप।  
जन्माभ्यासान्तरोत्थेन विज्ञानेन समेधितः ॥१४॥
</details>


<details open><summary>विश्वास-प्रस्तुतिः</summary>

विष्ण्वाख्यं ब्रह्म दुष्प्रापं विषयाकृष्टचेतसा।  
मनुष्येणेति तत्प्राप्तावुपायमपरं शृणु ॥१५॥
</details>

<details><summary>मूलम्</summary>

विष्ण्वाख्यं ब्रह्म दुष्प्रापं विषयाकृष्टचेतसा।  
मनुष्येणेति तत्प्राप्तावुपायमपरं शृणु ॥१५॥
</details>


<details open><summary>विश्वास-प्रस्तुतिः</summary>

सुरूपां प्रतिमां विष्णोः प्रसन्नवदनेक्षणाम्।  
कृत्वात्मनः प्रीतिकरीं सुवर्णरजतादिभिः ॥१६॥
</details>

<details><summary>मूलम्</summary>

सुरूपां प्रतिमां विष्णोः प्रसन्नवदनेक्षणाम्।  
कृत्वात्मनः प्रीतिकरीं सुवर्णरजतादिभिः ॥१६॥
</details>


<details open><summary>विश्वास-प्रस्तुतिः</summary>

तस्याश्च लक्षणं भूप शृणुष्व गदतो मम।  
यद्द्रव्या यत्स्वरूपा च कर्तव्या ध्यानकर्मणि ॥१७॥
</details>

<details><summary>मूलम्</summary>

तस्याश्च लक्षणं भूप शृणुष्व गदतो मम।  
यद्द्रव्या यत्स्वरूपा च कर्तव्या ध्यानकर्मणि ॥१७॥
</details>


<details open><summary>विश्वास-प्रस्तुतिः</summary>

सुवर्णरूप्यताम्रैस्तु आरकूटमयीं तथा।  
शैलदारुमृदा वापि लेख्यजां वापि कारयेत् ॥१८॥
</details>

<details><summary>मूलम्</summary>

सुवर्णरूप्यताम्रैस्तु आरकूटमयीं तथा।  
शैलदारुमृदा वापि लेख्यजां वापि कारयेत् ॥१८॥
</details>


<details open><summary>विश्वास-प्रस्तुतिः</summary>

कार्यस्तु विष्णुर्भगवान्सौम्यरूपश्चतुर्भुजः।  
सलिलाध्मातमेघाभः श्रीमाञ्श्रीवत्सभूषितः ॥१९॥
</details>

<details><summary>मूलम्</summary>

कार्यस्तु विष्णुर्भगवान्सौम्यरूपश्चतुर्भुजः।  
सलिलाध्मातमेघाभः श्रीमाञ्श्रीवत्सभूषितः ॥१९॥
</details>


<details open><summary>विश्वास-प्रस्तुतिः</summary>

आबद्धमकुटः स्रग्वी हारभारार्पितोदरः।  
स्वक्षेण चारुचिपुकः सुललाटेन सुभ्रुणा ॥२०॥
</details>

<details><summary>मूलम्</summary>

आबद्धमकुटः स्रग्वी हारभारार्पितोदरः।  
स्वक्षेण चारुचिपुकः सुललाटेन सुभ्रुणा ॥२०॥
</details>


<details open><summary>विश्वास-प्रस्तुतिः</summary>

स्वोष्ठेन सुकपोलेन वदनेन विराजता।  
कण्ठेन शुभलेखेन वराभरणधारिणा ॥२१॥
</details>

<details><summary>मूलम्</summary>

स्वोष्ठेन सुकपोलेन वदनेन विराजता।  
कण्ठेन शुभलेखेन वराभरणधारिणा ॥२१॥
</details>


<details open><summary>विश्वास-प्रस्तुतिः</summary>

नानारत्नानतार्ताभ्यां श्रवणाभ्यामलङ्कृतः।  
पुष्टश्लिष्टायतभुजस्तनुताम्रनखाङ्गुलिः ॥२२॥
</details>

<details><summary>मूलम्</summary>

नानारत्नानतार्ताभ्यां श्रवणाभ्यामलङ्कृतः।  
पुष्टश्लिष्टायतभुजस्तनुताम्रनखाङ्गुलिः ॥२२॥
</details>


<details open><summary>विश्वास-प्रस्तुतिः</summary>

मध्येन त्रिवलीभङ्गभूषितेन च चारुणा।  
सुपादः सूरुयुगलः सुकटीगुल्फजानुकः ॥२३॥
</details>

<details><summary>मूलम्</summary>

मध्येन त्रिवलीभङ्गभूषितेन च चारुणा।  
सुपादः सूरुयुगलः सुकटीगुल्फजानुकः ॥२३॥
</details>


<details open><summary>विश्वास-प्रस्तुतिः</summary>

वामपार्श्वे गदादेवी चक्रं देवस्य दक्षिणे।  
शङ्खो वामकरे देयो दक्षिणे पद्म सुप्रभम् ॥२४॥
</details>

<details><summary>मूलम्</summary>

वामपार्श्वे गदादेवी चक्रं देवस्य दक्षिणे।  
शङ्खो वामकरे देयो दक्षिणे पद्म सुप्रभम् ॥२४॥
</details>

ऊर्ध्वदृष्टिमधोदृष्टिं तिर्यग्दृष्टिं न कारयेत्।  

<details open><summary>विश्वास-प्रस्तुतिः</summary>

निमीलिताक्षो भगवान्न प्रशस्तो जनार्दनः।  
सौम्या तु दृष्टिः कर्तव्या किञ्चित्प्रहसितेव च ॥२५॥
</details>

<details><summary>मूलम्</summary>

निमीलिताक्षो भगवान्न प्रशस्तो जनार्दनः।  
सौम्या तु दृष्टिः कर्तव्या किञ्चित्प्रहसितेव च ॥२५॥
</details>

कार्यश्चरणविन्यासः सर्वतः सुप्रतिष्ठितः।  

<details open><summary>विश्वास-प्रस्तुतिः</summary>

चरणान्तरसंस्था च बिभ्रती रूपमुत्तमम्।  
कार्या वसुन्धरा देवी तत्पादतलधारिणी ॥२६॥
</details>

<details><summary>मूलम्</summary>

चरणान्तरसंस्था च बिभ्रती रूपमुत्तमम्।  
कार्या वसुन्धरा देवी तत्पादतलधारिणी ॥२६॥
</details>


<details open><summary>विश्वास-प्रस्तुतिः</summary>

यादृग्विधा वा मनसः स्थैर्यलम्भोपपादिका।  
नृसिंहवामनादीनां तादृशीं कारयेद्बुधः ॥२७॥
</details>

<details><summary>मूलम्</summary>

यादृग्विधा वा मनसः स्थैर्यलम्भोपपादिका।  
नृसिंहवामनादीनां तादृशीं कारयेद्बुधः ॥२७॥
</details>


<details open><summary>विश्वास-प्रस्तुतिः</summary>

ब्रह्म तस्यां समारोप्य मनसा तन्मयो भवेत्।  
तामार्चयेत्तां प्रणमेत्तां स्मरेत्तां विचिन्तयेत् ॥२८॥
</details>

<details><summary>मूलम्</summary>

ब्रह्म तस्यां समारोप्य मनसा तन्मयो भवेत्।  
तामार्चयेत्तां प्रणमेत्तां स्मरेत्तां विचिन्तयेत् ॥२८॥
</details>


<details open><summary>विश्वास-प्रस्तुतिः</summary>

तामर्चयंस्तां प्रणमंस्तां स्मरंस्तां च चिन्तयन्।  
विशत्यपास्तदोषस्तु तामेव ब्रह्मरूपिणीम् ॥२९॥
</details>

<details><summary>मूलम्</summary>

तामर्चयंस्तां प्रणमंस्तां स्मरंस्तां च चिन्तयन्।  
विशत्यपास्तदोषस्तु तामेव ब्रह्मरूपिणीम् ॥२९॥
</details>

सङ्कल्पनक्रियारूढः स्वरूपेण नृपात्मनः।  

<details open><summary>विश्वास-प्रस्तुतिः</summary>

कुर्वीत भावनां तत्र तद्भावोत्पत्तिकारणात्।  
नान्यत्र मनसानेया बुद्धिरीषदपि क्वचित् ॥३०॥
</details>

<details><summary>मूलम्</summary>

कुर्वीत भावनां तत्र तद्भावोत्पत्तिकारणात्।  
नान्यत्र मनसानेया बुद्धिरीषदपि क्वचित् ॥३०॥
</details>


<details open><summary>विश्वास-प्रस्तुतिः</summary>

यमैश्च नियमैश्चैव पूतात्मा पृथिवीश्वर।  
मूर्तिं भगवतः संयक् पूजयेत्तन्मयः सदा ॥३१॥
</details>

<details><summary>मूलम्</summary>

यमैश्च नियमैश्चैव पूतात्मा पृथिवीश्वर।  
मूर्तिं भगवतः संयक् पूजयेत्तन्मयः सदा ॥३१॥
</details>

इति विष्णुधर्मेषु मूर्तिलक्षणम्।  
