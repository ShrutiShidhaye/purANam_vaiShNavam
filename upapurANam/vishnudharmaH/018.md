+++
title = "०१८"

+++
अथ अष्टादशोऽध्यायः।  
पुलस्त्य उवाच।  
तथान्यदपि धर्मज्ञ श्रूयतां गदतो मम।  
पदद्वयं जगद्धातुर्देवदेवस्य शार्ङ्गिणः १

संवत्सरः पादपीठं तत्र न्यस्तं पदद्वयम्।  
वासुदेवेन विप्रेन्द्रभूतानां हितकाम्यया २

वाममस्य पदं ब्रह्मनुत्तरायणसञ्ज्ञितम्।  
देवाद्यैः सकलैर्वन्द्यं दक्षिणं दक्षिणायनम् ३

तस्मिन्यः प्रयतः सम्यग्देवदेवस्य मानवः।  
करोत्याराधनं तस्य तोषमायाति केशवः ४

दाल्भ्य उवाच।  
कथमाराधनं तस्य देवदेवस्य शार्ङ्गिणः।  
क्रियते मुनिशार्दूल तन्ममाख्यातुमर्हसि ५

पुलस्त्य उवाच।  
उत्तरे त्वयने दाल्भ्य स्नातो नियतमानसः।  
घृतक्षीरादिना देवं स्नापयेद्धरणीधरम् ६

चारुवस्त्रोपहारैश्च पुष्पधूपानुलेपनैः।  
समभ्यर्च्य ततः सम्यग्ब्राह्मणानां च तर्पणैः।  
पदद्वयव्रतं सम्यग्गृह्णीयाद्विष्णुतत्परः ७

स्नातो नारायणं वक्ष्ये भुञ्जन्नारायणं तथा।  
भुङ्क्त्वा नारायणं चाहं गच्छन्नारायणं ततः ८

स्वपन्विबुद्धः प्रणमन्होमं कुर्वंस्तथार्चनम्।  
नारायणस्यानुदिनं करिष्ये नामकीर्तनम् ९

यावदद्यदिनात्प्राप्तं क्रमशो दक्षिणायनम्।  
स्खलितेऽहं क्षुते चैव वेदनार्तोऽथवा सदा।  
तावन्नारायणं वक्ष्ये सर्वमेवोत्तरायणम् १०

यावज्जीववधं किञ्चिद्ज्ञानतोऽज्ञानतोऽपि वा।  
करिष्येऽहं तथा चैव कीर्तयिष्यामि तं प्रभुम् ११

यदा तदानृतं किञ्चिदथ वक्ष्यामि दुर्वचः।  
अज्ञानादथवा ज्ञानात्कीर्तयिष्यामि तं प्रभुम् १२

षण्मासमेष मे जापो नारायणमयः परः।  
तं स्मरन्मरणे याति यां गतिं सास्तु मे गतिः १३

षण्मासाभ्यन्तरे मृत्युर्यद्यकस्माद्भवेन्मम।  
तन्मया वासुदेवाय स्वयमात्मा निवेदितः १४

परमार्थमयं ब्रह्म वासुदेवमयं परम्।  
यमन्ते संस्मरन्याति स मे विष्णुः परा गतिः १५

यदा प्रातस्तदा सायं मध्याह्ने वा म्रिये ह्यहम्।  
षण्मासाभ्यन्तरे न्यासः कृतो व्रतमयो मया १६

तथा कुरु जगन्नाथ सर्वलोकपरायण।  
नारायण यथा नान्यं त्वत्तो यामि मृते गतिम् १७

एवमुच्चार्य षण्मासपारणं प्रवरं व्रतम्।  
तावन्निष्पादयेद्यावत्सम्प्राप्तं दक्षिणायनम् १८

ततश्च प्रीणनं कुर्याद्यथाशक्त्या जगद्गुरोः।  
भोजयेद्ब्राह्मणान्सम्यग्दद्यात्तेभ्यश्च दक्षिणाम् १९

एवं व्रतमिदं दाल्भ्य यः पारयति मानवः।  
नारी वा सर्वपापेभ्यः षण्मासाद्विप्र मुच्यते २०

षण्मासाभ्यन्तरे चास्य मरणं यदि जायते।  
प्राप्नोत्यनशनस्योक्तं यत्फलं तदसंशयम् २१

पदद्वयं च कृष्णस्य सम्यक् तेन तथार्चितम्।  
हरेर्नाम जपन्भक्त्या स पुरा न जनेश्वर।  
भगवानुज्जगौ विष्णुः पुरा गार्ग्याय पृच्छते २२

इति विष्णुधर्मेषु पदद्वयव्रतम्।  
