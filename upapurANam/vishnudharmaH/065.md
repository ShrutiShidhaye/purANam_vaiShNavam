+++
title = "०६५"

+++
अथ पञ्चषष्टितमोऽध्यायः।  
शौनक उवाच।  
भूयश्च शृणु राजेन्द्रजनकेन महात्मना।  
यद्गीतं वहता भक्तिं ज्ञानमासाद्य केशवे ॥१॥

सर्वत्र समदृष्टिं तं जनकं मिथिलेश्वरम्।  
पश्यन्तमच्युतमयं सर्वं च सचराचरम् ॥२॥

द्विजरूपं समास्थाय देवदेवो जनार्दनः।  
उपतस्थे महाभागं प्रत्युवाच च पार्थिवम् ॥३॥

देव उवाच।  
राजञ्जनक भद्रंते यद्ब्रवीमि निबोध तत्।  
कुरुष्व च महाबुद्धे यदि साधु मतं तव ॥४॥

पृथिवीं पृथिवीपालः पालयित्वा पिता तव।  
स्वर्गं गतस्तथा भ्राता सम्यक् सत्यध्वजो नृपः ॥५॥

त्वं पुनर्निरभीमानः सर्वत्र समदर्शनः।  
रिपुमित्रादिवर्गेषु कथमेतद्भविष्यति ॥६॥

मित्रेषु मित्रवन्न त्वं नाहितेष्वरिवद्भवान्।  
मध्यस्थभाग्न चैव त्वं तथोदासीनवृत्तिषु ॥७॥

शब्दादयो ये विशयास्ते वैराग्यफला नृप।  
नीत्या विहीनस्तु भवान्कथं राज्यं करिष्यति ॥८॥

सर्वैर्नीतिं समास्थाय यथा ते प्रपितामहैः।  
कृतं राज्यं तथा भूप कुरु मातिजडो भव ॥९॥

तव प्रज्ञा मता ह्येषा मम मोहो महीपते।  
त्रिवर्गसाधनं प्रज्ञा न धर्मादिविरोधिनी ॥१०॥

जनक उवाच।  
सम्यगाह भवान्विप्र वाच्यमेवं भवद्विधैः।  
ममापि श्रूयतां वाक्यं भवतो यदि रोचते ॥११॥

यदा सर्वगतो विष्णुः परमात्मा प्रजापतिः।  
तदा मित्रादिमध्यस्थसञ्ज्ञा केषु निपात्यताम् ॥१२॥

पिता माता तथा भ्राता यदा नान्यज्जनार्दनात्।  
पितृमातृमयीं सञ्ज्ञां तदा कुत्र करोम्यहम् ॥१३॥

सोऽहं ब्रवीमि यद्वाक्यं तन्निबोध द्विजोत्तम।  
अनेकरूपरूपोऽयं विष्णुरेवाखिलं जगत् ॥१४॥

विष्णुः पिता मे जगतः प्रतिष्ठा विष्णुर्माता विष्णुरेवाग्रजो मे।  
विष्णुर्गतिर्विष्णुमयस्तथास्मि विष्णौ स्थितोऽस्म्यक्षगतश्च विष्णुः ॥१५॥

यो मे ममत्वोपगतः स विष्णुर्यश्चारिभूतो मम सोऽपि विष्णुः।  
दिवं वियद्भूः ककुभश्च विष्णुर्भूतानि विष्णुर्भुवनानि विष्णुः ॥१६॥

पश्यामि विष्णुं न परं ततोऽन्यच्।  
शृणोमि विष्णुं न परं ततोऽन्यत्।  
स्पृशामि विष्णुं न परं ततोऽन्यज्।  
जिघ्रामि विष्णुं न परं ततोऽन्यत् ॥१७॥

रसामि विष्णुं न परं ततोऽन्यन्।  
मन्ये च विष्णुं न परं ततोऽन्यत्।  
जिघ्रामि विष्णुं न परं ततोऽन्यच्।  
नमामि विष्णुं न परं ततोऽन्यत्।  
बुध्यामि विष्णुं न परं ततोऽन्यत्।  
सर्वं हि विष्णुर्न परं ततोऽन्यत् ॥१८॥

विष्णुः समस्तं न परं ततोऽस्ति।  
विष्णुः समस्तं न परं च देवः।  
विष्णुः स्थारीयान्न परं ततोऽस्ति।  
विष्णुर्लघीयान्न परं ततोऽस्ति।  
विष्णुर्गरीयान्न परं ततोऽन्यत् ॥१९॥

यथा न विष्णुव्यतिरिक्तमन्यच्छृणोमि पश्यामि तथा स्पृशामि।  
सत्येन तेनोपशमं प्रयान्तु दोषा विमुक्तेः परिपन्थिनो ये ॥२०॥

न मेऽस्ति बन्धुर्न च मेऽस्ति शत्रुर्न भूतवर्गो न जनो मदन्यः।  
त्वं चाहं अन्ये च शरीरभेदैर्विभिन्नमीशस्य हरेः स्वरूपम् ॥२१॥

मूर्तामूर्तिविशेषं तु पश्यतस्तन्मयं द्विज।  
क्रोधहर्षादयो भावाः स्थास्यन्ति हृदये कथम् ॥२२॥

स त्वं प्रसीद मोहोऽयमथ चेन्मम सुव्रत।  
तथापि मा रुषं कार्षीरचिकित्स्या हि मोहिताः ॥२३॥

शौनक उवाच।  
बहुरूपस्ततो रूपं शङ्खचक्रगदाधरम्।  
दर्शयामास सुप्रीतो जनकाय जनार्दनः ॥२४॥

ततस्तद्दर्शनाद्भूपं शिरसा प्रणतं प्रभुः।  
आद्यः प्रजापतिपतिः प्रत्युवाचाच्युतो हरिः ॥२५॥

वरं वरय भूपाल परितुष्टोऽस्मि तेऽनघ।  
मय्यर्पितमनोबुद्धेः सदैवाहं न दुर्लभः ॥२६॥

जनक उवाच।  
यदि देव प्रसन्नोऽसि सम्यगाराधितो मया।  
तद्वृणोमि वरं भक्तिस्त्वय्येवास्तु सदा मम ॥२७॥

शौनक उवाच।  
एवं भविष्यतीत्युक्त्वा गतोऽन्तर्धानमीश्वरः।  
सोऽपि लेभे लयं विष्णौ भक्त्या योगिसुदुर्लभम् ॥२८॥

इति कृष्णे नरव्याघ्र कुर्वन्भक्तिं नरः सदा।  
प्राप्नोति पुरुषव्याघ्र मुक्तिं चाप्यतिदुर्लभाम् ॥२९॥

इति विष्णुधर्मेषु जनकगीता।  
