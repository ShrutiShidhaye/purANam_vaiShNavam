+++
title = "०४७"

+++
अथ सप्तचत्वारिंशोऽध्यायः।  
भगवानुवाच।  
धनं प्राप्नोति पुण्येन मौनेनाज्ञां प्रयच्छति।  
उपभोगं तु दानेन जीवितं ब्रह्मचर्यया ॥१॥

अहिंसया परं रूपं दीक्षया कुलजन्म च।  
फलमूलाशनाद्राज्यं स्वर्गः पर्णाशनो भवेत् ॥२॥

पयोभक्ष दिवं यान्ति स्नानेन द्रविणाधिकाः।  
शाकं साधयतो राज्यं नाकपृष्ठमनाशनात् ॥३॥

स्थण्डिले च शयानस्य गृहाणि शयनानि च।  
चीरवल्कलधारिणां वस्त्राण्याभरणानि च ॥४॥

शयनासनयानानि ये गता हि तपोवनम्।  
अग्निप्रवेशी नियतं ब्रह्मलोके महीयते ॥५॥

रसानां प्रतिसंहारात्सौभाग्यमभिजायते।  
आमिषप्रतिषेधात्तु भवत्यायुष्मती प्रजा ॥६॥

उदवासं वसेद्यस्तु नागानामधिपो भवेत्।  
सत्यवादी नरश्रेष्ठ देवतैः सह मोदते ॥७॥

कीर्तिर्भवति दानेन आरोग्यं चाप्यहिंसया।  
द्विजशुश्रूषया राज्यं द्विजत्वं चापि पुष्कलम्।  
द्विजशुश्रूषया राज्यं दिव्यरूपमवाप्नुते ॥८॥

अन्नपानप्रदानेन कामभोगैस्तु तृप्यते।  
दीपालोकप्रदानेन चक्षुष्माञ्जायते नरः ॥९॥

गन्धमाल्यप्रदानेन तुष्टिर्भवति पुष्कला।  
केशश्मश्रून्धारयतो ह्यग्रा भवति सन्ततिः ॥१०॥

वाक्शौचं मनसः शौचं यच्च शौचं जलाश्रयम्।  
त्रिभिः शौचैरुपेतो यः स स्वर्गी नात्र संशयः ॥११॥

ताम्रायसानां भण्डानां दाता रत्नाधिपो भवेत्।  
लभते तु परं स्थानं बलवान्पुष्यते सदा ॥१२॥

इति विष्णुधर्मेषु नियमफलानि।  
