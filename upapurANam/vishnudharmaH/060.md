+++
title = "०६०"

+++
अथ षष्टितमोऽध्यायः।  
भगवानुवाच।  
भूदानेन समं दानं न भूतं न भविष्यति।  
इति धर्मविदः प्राहुस्तन्मे निगदतः शृणु १

षष्टिं वर्षसहस्राणि स्वर्गे वसति भूमिदः।  
आच्छेत्ता चानुमन्ता च तान्येव नरके वसेत् २

अतिदानं तु सर्वेषां भूमिदानमिहोच्यते।  
अचला ह्यक्षया भूमिः सर्वान्कामान्प्रयच्छति ३

भूमिदः स्वर्गमारुह्य शाश्वतीरेधति समाः।  
पुनश्च जन्म सम्प्राप्य भवेद्भूमिपतिर्ध्रुवम् ४

यथा भूमिः सदा देवी दातारं कुरुते पतिम्।  
एवं सदक्षिणा दत्ता कुरुते गौर्जनाधिपम् ५

अपि पापकृतं प्राप्य प्रतिगृह्णीत भूमिदम्।  
महीं ददन्पवित्री स्यात्पुण्या हि जगती यतः ६

नाम वै प्रियदत्तेति गुह्यमेतत्सनातनम्।  
तदस्याः सततं प्रीत्यै कीर्तनीयं प्रयच्छता ७

यत्किञ्चित्कुरुते पापं पुरुषो वृत्तिकर्षितः।  
अपि गोचर्ममात्रेण भूमिदानेन शुध्यति ८

सुवर्णं रजतं ताम्रं मणिमुक्तावसूनि च।  
सर्वानेतान्महाप्राज्ञ ददाति वसुधां ददन् ९

तपो यज्ञाः श्रुतं शीलमलोभः सत्यवादिता।  
गुरुदैवतपूजा च नातिक्रमन्ति भूमिदम् १०

भर्तुर्निःश्रेयसे युक्तास्त्यक्तात्मानो रणे हताः।  
ब्रह्मलोकगताः सन्तो नातिक्रामन्ति भूमिदम् ११

फलकृष्टां महीं दत्त्वा सोदकां सफलान्विताम्।  
सोदकं वापि शरणं प्राप्नोति मम सम्पदम् १२

रत्नोपकीऋणां वसुधां यो ददाति द्विजातये।  
मुक्तः स कलुषैः सर्वैः स्वर्गलोके महीयते १३

इक्षुभिः सन्ततां भूमिं यवगोधूमशाड्बलाम्।  
ये प्रयच्छन्ति विप्रेभ्यो नोपसर्पन्ति ते यमम् १४

सर्वकामदुघां धेनुं सर्वसस्यसमुद्भवाम्।  
यो ददाति द्विजेन्द्राय ब्रह्मलोकं स गच्छति १५

भूमिदानं नरः कुर्वन्मुच्यते महतो भयात्।  
न भूयो भूमिदानाद्धि दानमन्यद्विशिष्यते १६

पुण्यां सर्वरसां भूमिं यो ददाति नरर्षभ।  
न तस्य लोकाः क्षीयन्ते भूमिदस्य महात्मनः १७

यथा जनित्री पुष्णाति क्षीरेण स्वसुतं नृप।  
एवं सर्वगुणा भूमिर्दातारमनुपुष्यति १८

अग्निष्टोमादिभिर्यज्ञैरिष्ट्वा विपुलदक्षिणैः।  
न तत्फलं अवाप्नोति यद्दत्त्वा वसुधां नृप १९

मृत्योर्हि किङ्करा दण्डा ह्यग्नितापाः सुदारुणाः।  
घोराश्च वारुणाः पाशा नोपसर्पन्ति भूमिदम् २०

पितरः पितृलोकस्था देवलोके दिवौकसः।  
सन्तर्पयन्ति दातारं भूमेः प्रभवतां वर २१

कृशाय कृशभृत्याय वृत्तिक्षीणाय सीदते।  
भूमिं वृत्तिकारीं दत्त्वा सत्त्री भवति मानवः २२

सिंहासनं तथा च्छत्त्रं वराश्वा वरवारणाः।  
भूमिदानस्य पुष्पाणि फलं स्वर्गं तथैव च २३

आदित्या इव दीप्यन्ते तेजसा दिवि मानवाः।  
ये प्रयच्छन्ति वसुधां ब्राह्मणायाहिताग्नये २४

यथा बीजानि रोहन्ति प्रकीर्णानि महीतले।  
तथा कामाधिरोहन्ति भूमिदानगुणार्जिताः २५

आस्फोटयन्ति पितरः प्रवल्गन्ति पितामहाः।  
भूमिदो नः कुले जातः स नः सन्तारयिष्यति २६

आदित्या वसवो रुद्राह्यश्विनौ वसुभिः सह।  
शूलपाणिश्च भगवानभिनन्दन्ति भूमिदम् २७

स नः कुलस्य पुरुषः स नो बन्धुः स नो गतिः।  
स दाता स च विक्रान्तो यो ददाति वसुन्धराम् २८

दातारमनुगृह्णाति यथा दत्तेन रोचते।  
पूर्वदत्तां हरन्भूमिं नरकायोपपद्यते २९

विन्ध्याटवीष्वतोयासु शुष्ककोटरवासिनः।  
कृष्णसर्पा हि जायन्ते ये हरन्ति वसुन्धराम् ३०

पतन्त्यश्रूणि रुदतां दीनानामवसीदताम्।  
ब्राह्मणानां हृतं क्षेत्रं हन्यात्त्रिपुरुषं कुलम् ३१

साधुभ्यो भूमिमाक्षिप्य न भूतिं विन्दते क्वचित्।  
दत्त्वा हि भूमिं साधुभ्यो विन्दते भूतिमुत्तमाम् ३२

पूर्वदत्तां द्विजातिभ्यो यत्नाद्रक्ष युधिष्ठिर।  
महीं महीभृतां श्रेष्ठ दानाच्छ्रेयोऽनुपालनम् ३३

यत्रैषः पठ्यते श्राद्धे भूमिदानस्य संस्तवः।  
न तत्र रक्षसां भागो नासुराणां कथञ्चन ३४

अक्षयं तु भवेच्छ्राद्धं पितॄणां नात्र संशयः।  
तस्माद्विश्रावयेदेनं श्राद्धेषु ब्राह्मणान्सदा ३५

एवमेतद्यथोद्दिष्टं पितॄणां दत्तमक्षयम्।  
भूमिदानं महाराज सर्वपापापहं शुभम् ३६

इति विष्णुधर्मेषु भूमिदानमतुलफलम्।  
