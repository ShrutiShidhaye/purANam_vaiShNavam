+++
title = "०३०"

+++
अथ त्रिंशोऽध्यायः।  
दाल्भ्य उवाच।  
सर्वकामानवाप्नोति समाराध्य जनार्दनम्।  
प्रकारैर्बहुभिर्ब्रह्मन्यान्यानिच्छति चेतसा १

नॄणां स्त्रीणां च विप्रर्षे नान्यच्छोकस्य कारणम्।  
अपत्यादधिकं किञ्चिद्विद्यते ह्यत्र जन्मनि २

अपुत्रता महद्दुःखमतिदुःखं कुपुत्रता।  
अपुत्रः सर्वदुःखानां हेतुभूतो मतो मम ३

धन्यास्ते ये सुतं प्राप्य सर्वदुःखविवर्जितम्।  
शस्तं प्रशान्तं बलिनं परां निर्वृतिमागताः ४

स्वकर्मनिरतं नित्यं देवद्विजपरायणम्।  
शास्त्रज्ञं धर्मतत्त्वज्ञं दीनानाथजनाश्रयम् ५

विनिर्जितारिं सर्वस्य मनोहृदयनन्दनम्।  
देवानुकूलतायुक्तं युक्तं सम्यग्गुणेन च ६

मित्रस्वजनसम्मानलब्धनिर्वाणमुत्तमम्।  
यः प्राप्नोति सुतं तस्मान्नान्यो धन्यतरो भुवि ७

सोऽहमिच्छामि तच्छ्रोतुं त्वत्तः कर्म महामुने।  
येनेदृग्लक्षणः पुत्रः प्राप्यते भुवि मानवैः ८

पुलस्त्य उवाच।  
एवमेतन्महाभाग पित्रोः पुत्रसमुद्भवम्।  
दुःखं प्रयात्युपशमं तेन येनेह केनचित् ९

अत्रापि श्रूयतां वृत्तं यत्पूर्वमभवन्मुने।  
उत्पत्तौ कार्तवीर्यस्य हैहयस्य महात्मनः १०

कृतवीर्यो महीपालो हैहयानामभूत्पुरा।  
तस्य शीलधना नाम बभूव वरवर्णिनी।  
पत्नी सहस्रप्रवरा महिषी शीलमण्डना ११

सा त्वपुत्रा महाभागा मैत्रेयीं पर्यपृच्छत।  
गुणवत्पुत्रलाभाय कृतासनपरिग्रहाम् १२

तया च पृष्टा वै सम्यग्मैत्रेयी ब्रह्मवादिनी।  
कथयामास परमं नाम्नानन्तव्रतं व्रतम् १३

सर्वकामफलावाप्तिकारकं पापनाशनम्।  
तस्याः सा पुत्रलाभाय राजपुत्रास्तपस्विनी १४

मैत्रेय्युवाच।  
योऽयमिच्छेन्नरः कामं नारी वा वरवर्णिनि।  
स तं समाराध्य विभुं समाप्नोति जनार्दनम् १५

मार्गशीर्षे मृगशिरो भीरु यस्मिन्दिने भवेत्।  
तस्मिन्सम्प्राश्य गोमूत्रं स्नातो नियतमानसः १६

पुष्पैर्धूपैस्तथा गन्धैरुपहारैः स्वशक्तितः।  
वामपादमनन्तस्य पूजयेद्वरवर्णिनि १७

अनन्तः सर्वकामानामनन्तं भगवान्फलम्।  
ददात्वनन्तं च पुनस्तदेवास्त्वन्यजन्मनि १८

अनन्तपुण्योपचयं करोत्येतन्महाव्रतम्।  
यथाभिलषितावाप्तिं कुर्वन्मा क्षयमेतु च १९

इत्युच्चार्याभिपूज्यैनं यथावद्विधिना नरः।  
समाहितमना भूत्वा प्रणिपातपुरःसरम् २०

विप्राय दक्षिणां दद्यादनन्तः प्रीयतामिति।  
समुच्चार्य ततो नक्तं भुञ्जीयात्तैलवर्जितम् २१

ततश्च पौषे पुष्यर्क्षे तथैव भगवत्कटिम्।  
वामामभ्यर्चयेत्कृत्वा गोमूत्रप्राशनं बुधः २२

अनन्तः सर्वकामानामिति चोच्चारयेद्बुधः।  
भुञ्जीत च तथा विप्रं वाचयित्वा यथाविधि २३

माघे मघासु तद्वच्च बाहुं देवस्य पूजयेत्।  
स्कन्धं च फल्गुनीयोगे फाल्गुने मासि भामिनि २४

चतुर्ष्वेतेषु गोमूत्रप्राशनं नृपनन्दिनि।  
ब्राह्मणाय तथा दद्यात्तिलान्कनकमेव च।  
देवस्य दक्षिणस्कन्धं चैत्रे चित्रासु पूजयेत्।  
तथैव प्राशनं चात्र पञ्चगव्यमुदाहृतम् २६

विप्रे वाचनके दद्याद्यावन्मासचतुष्टयम्।  
वैशाखे च विशाखासु बाहुं सम्पूज्य दक्षिणम् २७

तथैवोक्तयवान्दद्यात्तद्वन्नक्तं भुजिक्रिया।  
कटिपूजां च ज्येष्ठासु ज्येष्ठमूले शुभव्रते २८

आषाढासु तथाषाढे कुर्यात्पादार्चनं शुभे।  
पदद्वयं च श्रवणे श्रावणे सुभ्रु पूजयेत् २९

घृतं विप्राय दातव्यं प्राशनीयं तथा दधि।  
कार्त्तिकान्तेषु मासेषु प्राशनं दानमेव च ३०

एतदेव समाख्यातं देवं तद्वच्च पूजयेत्।  
गुह्यं प्रोष्ठपदायोगे मासि भाद्रपदेऽर्चयेत्।  
तद्वदाश्वयुजे पूज्यं हृदयं चाश्विनीषु वै ३१

कुर्यात्समाहितमनाः स्नानप्राशनशौचवान्।  
अनन्तशिरसः पूजां कार्त्तिके कृत्तिकासु च ३२

यस्मिन्यस्मिन्दिने पूजा तत्र तत्र तदा दिने।  
नामानन्तस्य जप्तव्यं क्षुतप्रस्खलितादिषु ३३

घृतेनानन्तमुद्दिश्य पूर्वमासचतुष्टयम्।  
कुर्वीत होमं चैत्रादौ शालिना कुलनन्दिनि ३४

क्षीरेण श्रावणादौ तु होमं मासचतुष्टयम्।  
शस्तं तु सर्वमासेषु हविष्यान्नं च भोजनम् ३५

एवं द्वादशभिर्मासैः पारणं त्रितयं शुभे।  
पारिते समवाप्नोति सर्वानेव मनोरथान् ३६

पुत्रार्थिभिर्वित्तकामैर्भृत्यदारानभीप्सुभिः।  
प्रार्थयद्भिश्च कर्तव्यमारोग्यबलसम्पदम् ३७

एतद्व्रतं महाभागे पुण्यं स्वस्त्ययनप्रदम्।  
अनन्तव्रतसञ्ज्ञं वै सर्वपापप्रणाशनम् ३८

तत्कुरुष्वैव देवि त्वं व्रतं शीलधने वरम्।  
विशिष्टं सर्वलोकस्य यदि पुत्रमभीप्ससि ३९

पुलस्त्य उवाच।  
इति शीलधना श्रुत्वा मैत्रेयीवचनं शुभम्।  
चचारैतद्व्रतवरं सुसमाहितमानसा ४०

पुत्रार्थिन्यास्ततस्तस्या व्रतेनानेन सुव्रत।  
विष्णुस्तुतोष तुष्टे च विष्णौ सा सुषुवे सुतम् ४१

तस्य वै जातमात्रस्य प्रववावनिलः शिवः।  
नीरजस्कमभूद्व्योम मुदं प्रापाखिलं जगत् ४२

देवदुन्दुभयो नेदुः पुष्पवृष्टिः पपात च।  
प्रजगुर्दिवि गन्धर्वा ननृतुश्चाप्सरोगणाः।  
धर्मे मनः समस्तस्य दाल्भ्य लोकस्य चाभवत् ४३

तस्य नाम पिता चक्रे तनयस्यार्जुनेति वै।  
कृतवीर्यसुतत्वाच्च कार्तवीर्यो बभूव सः ४४

तेनापि भगवान्विष्णुर्दत्तात्रेयस्वरूपवान्।  
आराधितोऽतिमहता तपसा दाल्भ्य भूभृता ४५

तस्य तुष्टो जगन्नाथश्चक्रवर्तित्वमुत्तमम्।  
ददौ शौर्यबले चातिसकलान्यायुधानि च ४६

स च वव्रे वरं देव वधस्त्वत्तो भवेदिति।  
पुरानुस्मरणं ज्ञानं भीतानां चार्तिनाशनम्।  
स्मरणादुपकारित्वं जगतोऽस्य जगत्पते ४७

तमाह देवदेवेशः पुण्डरीकनिभेक्षणः।  
सर्वमेतन्महाभाग तव भूप भविष्यति ४८

यश्च प्रभाते रात्रौ च त्वां नरः कीर्तयिष्यति।  
नमोऽस्तु कार्तवीर्यायेत्यभिधास्यति चैव यः।  
तिलप्रस्थप्रदानस्य स नरः पुण्यमाप्स्यति ४९

अनष्टद्रव्यता चैव तव नामाभिकीर्तनैः।  
भविष्यति महीपालेत्युक्त्वा तं प्रययौ हरिः ५०

स चापि वरमासाद्य प्रसन्नाद्गरुडध्वजात्।  
पालयामास भूपालः सप्तद्वीपां वसुन्धराम् ५१

तेनेष्टं विविधैर्यज्ञैः समाप्तवरदक्षिणैः।  
जित्वारिवर्गमखिलं धर्मतः पालिताः प्रजाः ५२

अनन्तव्रतमाहात्म्यादासाद्य तनयं च तम्।  
पित्रोः पुत्रोद्भवं दुःखं नासीत्स्वल्पमपि द्विज ५३

एवमेतत्समाख्यातमनन्ताख्यं व्रतं तव।  
यच्चीर्त्वा राजपत्नी सा कार्तवीर्यमसूयत ५४

यश्चैतच्छृणुयाज्जन्म कार्तवीर्यस्य मानवः।  
स्त्री वा दुःखमपत्योत्थं सप्त जन्मानि नाश्नुते ५५

इति विष्णुधर्मेषु अनन्तव्रतं नाम त्रिंशोऽध्यायः।  
